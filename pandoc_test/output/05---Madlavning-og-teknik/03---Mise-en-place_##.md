## Mise en place 

Mise en place er en term fra det professionelle køkken, der efterhånden
også har fået en plads i hjemmekøkkenet. Det betyder groft sagt "at
sætte på plads" og refererer til den opsætning, en kok har på sin
station. For kokke er det en slags religion, men medmindre man har en
enorm kærlighed for at stå og vaske et utal af små plastikbøtter af, kan
man med fordel tage princippet med et gran salt derhjemme.

Dog har ideen bag mise en place en plads i hjemmekøkkenet. Hvis man
finder en opskrift på risotto, hvor man tilsætter hakket citronskal og
persille før servering, har man to muligheder. Enten kan man gøre det
klar på forhånd og sætte det til side indtil brug. Eller man kan gøre
sin risotto næsten færdig og så begynde at skylle persille og rive
citronskal, alt imens man prøver at holde risottoen i omrøring, så den
ikke brænder på -- og skynd dig, ellers bliver din risotto til grød!

Selvsagt giver den første model lidt mere ro i køkkenet. Og det er ideen
i mise en place. Når du læser en opskrift, så del den op i ting, man
skal gøre løbende, og ting, der kan gøres i forvejen. Har man et stort
skærebræt, hvor man kan have ting liggende og samtidig have plads til at
skære og snitte, vil man som regel kunne slippe for alle de små
plastikbøtter, og ved at have tingene parat, vil man opleve, at man ikke
bare laver bedre mad -- det bliver også sjovere og mindre stressende.

