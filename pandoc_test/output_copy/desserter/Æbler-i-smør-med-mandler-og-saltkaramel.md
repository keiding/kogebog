---
title: "Æbler i smør med mandler og saltkaramel"
draft: false
weight: 1
noOfServings: 
ingredients:
  - 4 spsk. sukker
  - 1 dl. piskefløde
  - ½ tsk. fintreven citronskal
  - 1-2 tsk. smør
  - ½-1 tsk. Maldon-salt
  - ½ spsk. citronsaft
  - ½ syrligt æble (for eksempel Granny Smith)
  - 1 stort fast og let sødligt æble (for eksempel Ingrid Marie)
  - 1 håndfuld mandler
  - 1 spsk. smør
  - Citronsaft
---

Smelt sukkeret i en tykbundet pande over medium varme indtil det bliver
til en gylden karamel. Pisk gradvist piskefløden i, dernæst smørret, og
smag til sidst til med citronskal, Maldon-salt og citronsaft. Kog i 4-5
minutter indtil konsistensen er som en tynd yoghurt, og sæt til
afkøling. Hak mandlerne groft, så nogle stykker er små og andre store,
og rist på tør pande indtil mandlerne dufter ristet og er let gyldne.
Sæt til afkøling. Både mandler og karamelsauce kan laves dagen i
forvejen. Hold de afkølede mandler i en lukket bøtte ved stuetemperatur
og den afkølede karamel i en lukket bøtte på køl.

Umiddelbart før servering skæres det sødlige æble i tern på omkring 2 cm
på hver led. Smelt smørret i en gryde indtil det er varmt uden at syde.
Tilbered æbleternene i smørret under rolig omrøring og over medium varme
indtil næsten møre. Mens ternene mørner i smørret, skæres det syrlige
æble i små tern og smages til med en anelse citronsaft. Lun karamellen,
så den er let varm. Ved servering sættes et par skefulde af karamellen
midt i en dyb tallerken. Læg derefter de store, sødlige æblestykker på
karamellen, og pynt med tern af syrligt æble og stykker af mandel.

*Note: Dette er en perfekt billig og nem dessert. Det kan virke
underligt, at man tilbereder æblerne i smør, men den moderate fedme og
lette syre fra smørret går godt sammen med æblerne -- dog er det vigtigt
at holde temperaturen nede, så man ikke steger æblerne.*

