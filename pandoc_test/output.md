# Om bogen 

Bogen her startede som en samling af opskrifter fra mig selv og andre.
Nemme retter til når man står en sen tirsdag og ikke ved, hvad man skal
lave -- eller retter man sjældent laver og derfor glemmer fra gang til
gang.

Den er skrevet mest til mine venner og bekendte, men også med en tanke
til alle andre, der måtte have interesse i at lære lidt om mad eller
bare få et par opskrifter. Det er en bog til folk, der ikke har en
flaske rødvin, friske krydderurter, frisk fisk og velhængt oksekød
tilgængeligt på hverdagsplan, men stadig gerne vil lave ordentlig mad.
Derfor er det en bog om løg, gulerødder, kål, bønner, æg, kartofler og
rodfrugter.

Jeg håber, at du kan lide den.

# 

# 

# 

# Madlavning og teknik

## Om at bruge bogen og lave mad

Bogen er bygget op efter nogle hovedgrupper, der ofte vil være enten en
ingrediens eller en bestemt type ret. Derudover er der enkelte små
sektioner, der vedrører teknik. Teknik er vigtig i mad, da man derved
kan bevæge sig uden for en opskrifts ingrediensliste og i stedet lave
retten, som man har lyst til -- eller med de ting, man lige har i
køleskabet.

Men vigtigere end teknik er det at smage på sin mad. Smag det, du kommer
i din mad, smag maden undervejs, og smag maden før den serveres. Ikke
bare kommer maden til at smage bedre, men man opbygger også en enorm
intuitiv forståelse for, hvad der foregår nede i gryden eller i panden.

I det søde køkken, det vil sige desserter, kager og chokolade, er
opskrifter, af nødvendighed, ofte meget eksakte. Det salte køkken, som
denne bog primært gør sig i, har derimod plads til at man slumper, eller
simpelthen bevæger sig ud i sin egen fortolkning af opskriften. Derfor
gives de fleste opskrifter med cirka mængder, da det er en teknik eller
en blanding af forskellige smage, der gør, at retten fungerer, fremfor
eksakte mål. Det er dog god praksis altid at læse en opskrift til ende,
før man begynder den. Dermed får man et overblik over det, man skal lave
-- og hvilke ting, man skal begynde med tidligt.

## Mise en place 

Mise en place er en term fra det professionelle køkken, der efterhånden
også har fået en plads i hjemmekøkkenet. Det betyder groft sagt "at
sætte på plads" og refererer til den opsætning, en kok har på sin
station. For kokke er det en slags religion, men medmindre man har en
enorm kærlighed for at stå og vaske et utal af små plastikbøtter af, kan
man med fordel tage princippet med et gran salt derhjemme.

Dog har ideen bag mise en place en plads i hjemmekøkkenet. Hvis man
finder en opskrift på risotto, hvor man tilsætter hakket citronskal og
persille før servering, har man to muligheder. Enten kan man gøre det
klar på forhånd og sætte det til side indtil brug. Eller man kan gøre
sin risotto næsten færdig og så begynde at skylle persille og rive
citronskal, alt imens man prøver at holde risottoen i omrøring, så den
ikke brænder på -- og skynd dig, ellers bliver din risotto til grød!

Selvsagt giver den første model lidt mere ro i køkkenet. Og det er ideen
i mise en place. Når du læser en opskrift, så del den op i ting, man
skal gøre løbende, og ting, der kan gøres i forvejen. Har man et stort
skærebræt, hvor man kan have ting liggende og samtidig have plads til at
skære og snitte, vil man som regel kunne slippe for alle de små
plastikbøtter, og ved at have tingene parat, vil man opleve, at man ikke
bare laver bedre mad -- det bliver også sjovere og mindre stressende.

## Tilsmagning

Noget af det sværeste at lære i et køkken er at smage til. Her kan man
grundlæggende dele udfordringen op i at identificere, hvad en ret
mangler, og derefter hvor meget retten skal smages til.

Starter man med det sidste, er det en god træning at skære en avocado
eller solmoden tomat i skiver og så prøve sig lidt frem med saltet:
Undersalte nogle skiver, oversalte andre og til sidst forhåbentlig finde
en smag, hvor man føler, at saltet kun lige præcis fremhæver
tomaten/avocadoens naturlige smag. Herefter kan man så finde
sukkerkrukken og en flaske balsamico frem og arbejde videre med sødme og
syre. Til sødmen er det nok bedst at holde sig til en skive tomat.

I en normal tilsmagning vil man nemlig ofte bruge salt, sukker og syre
(for eksempel eddike eller citronsaft). Derudover kan man i nogle retter
også bruge chili eller peber til at give lidt bid eller varme. Disse
smage hænger sammen, og i en stærkt krydret ret vil man skulle bruge
mindre salt end til en fersk og fed ret, såsom kartoffelmos.

Tricket er så at vide, hvornår man skal bruge hvad. En god
tommelfingerregel er at starte med at smage til med salt, indtil man
føler, at retten er salt nok. Her kan man vende tilbage til sine skiver
af tomat/avocado for en reference. For selvom salt kan fremhæve smag,
vil for meget salt overdøve smagen af selve ingredienserne i retten.
Mangler retten stadig noget efter at være blevet smagt til med salt, kan
man enten bruge sukker til at runde retten eller citronsaft/eddike til
at gøre retten friskere og mere *markeret* i smagen.

En god øvelse til at forstå forskellen mellem at smage til med salt og
at smage til med syre er at lave hjemmerørt mayonnaise. Her er det
nemlig vigtigt, at man smager godt til med både salt og syre, og grundet
mayonnaisens meget enkle smag er det relativt nemt at adskille de to
smagsdele. Start med at smage en neutral mayonnaise til med salt. Smag
derefter til med citronsaft eller eddike. Smag på mayonnaisen løbende
for at forstå den udvikling, der sker i smagen. At smage mad til med
syre kan afhjælpe retter, der ellers smager fladt, og bør ikke ses som
hverken noget fint eller svært, men derimod noget, der er lige så
naturligt som at salte sin mad.

## Udstyr

De færreste har en god skarp kniv, et godt robust skærebræt og en svær
tykbundet pande og gryde. Det er imidlertid de eneste rigtig vigtige
ting i et køkken. Især skærebrættet er vigtigt. Man kan have en enorm
fin og dyr kniv, men dens egenskaber kommer aldrig til udtryk, hvis man
bruger et tyndt plastikskærebræt, der skøjter rundt på bordet.

Skal man ud at købe udstyr, bør man få noget vejledning i
køkkentøjsbutikker. Rigtig ofte vil man slippe billigere i det lange
løb, da meget udstyr i disse forretninger næsten ikke lader sig slide
op. Er man helt på bar bund, er der dog nogle enkelte retningslinjer for
godt køkkenudstyr, som man kan bruge som startsted:

Knive skal være lavet af stål i en fornuftig kvalitet, der både holder
sig skarpt og er nemt at holde på strygestål. Derudover skal håndtaget
være hygiejnisk, således at der ikke samles skidt i ujævne samlinger, og
håndtaget skal ligge godt i hånden. En kokkekniv omkring de 18-20
centimeter passer til de fleste og er, sammen med en kort urtekniv og en
brødkniv, et godt sted at starte.

Som udgangspunkt bør man vente med at købe en dyr japansk kniv i flere
lag, indtil man er sikker på, at man kan bruge og vedligeholde den
rigtigt. Og ikke mindst indtil man er sikker på, at man faktisk har brug
for den. De fleste vil være mere end tilfredse med en god vestlig kniv,
som også ofte vil være en anelse mere robust.

Skærebrætter skal være robuste og gerne store, så man har nok plads at
arbejde på. Plastik og træ er forskellige i forhold til vedligehold, men
i sidste ende er det en smagssag.

Gryder og pander skal have en tyk bund, der sikrer jævn varmefordeling.
Desuden vil en tykbundet pande eller gryde have mindre tendens til at
brænde maden på. Jern, stål, støbejern og slip-let har alle deres
styrker og svagheder, men et godt udgangspunkt er en stålpande til
stegning ved høj varme og en slip-let-pande til stegning ved moderat
eller lav varme. Slip-let-pander kan også bruges til stegning ved høj
varme, men dette vil forkorte pandens levetid markant. Den anbefalede
størrelse på pander afhænger af hvor mange, man laver mad til. Som
tommelfingerregel vil en stor pande på 26-28 centimeter og en mindre
pande på 20-24 centimeter passe til de flestes behov.

Ved gryder er det meget individuelt hvor mange, man bruger på samme tid,
og derfor også individuelt hvor mange, man behøver, men en enkelt 3
liters og en enkelt 5 liters vil for mange være rigeligt.

Det sidste grej, der hører sig til det essentielle, er godt tagtøj. Her
kan det anbefales at købe en grydeske, en tang eller madpincet samt et
robust piskeris. Dertil kommer alt det ikke-essentielle udstyr, hvor jeg
personligt foretrækker så lidt elektrisk udstyr som muligt. Derved
sparer man en del penge og får ofte noget udstyr, der holder længere.

## Stegetemperaturer på kød og fisk

*Note: Når det kommer til stegning af kød og fisk, er der to aspekter:
hygiejne og velsmag. Den stegning, der giver det mest saftige og
velsmagende stykke kød, stemmer ikke altid overens med den anbefalede
stegning ud fra et sundhedsmæssigt synspunkt. Alle temperaturer i denne
kogebog er generelle retningslinjer. Ønsker man mere konkret
information, kan dette findes hos Fødevarestyrelsen.*

Der er nogle huskeregler og tricks for at tjekke temperaturen på kød.
Samlet for dem alle er, at de er relativt upræcise -- især hvis man ikke
hyppigt steger kød og derfor kun sjældent bruger disse huskeregler.
Derfor kan det anbefales at anskaffe sig et termometer, der kan give en
nøjagtig måling til 0,5 grad i løbet af 3-5 sekunder. De er ikke dyre,
og de fjerner en masse gætværk fra madlavningen.

Har man ikke lige penge til det, kan man i stedet købe sig nogle
kødnåle, der stikkes i kødet nogle sekunder og derefter sættes på læben
for at tjekke den interne temperatur i det, der steges. Her skal det
understreges, at dette ikke er en hygiejnisk metode, da man jo nogle
gange vil stikke nålen i noget relativt undertilberedt kød og derefter
op på sin læbe. Desuden risikerer man krydskontaminering, hvis man ikke
holder sine kødnåle rene. Man vil også opdage, at metal med en
temperatur på 70 grader er meget varmt, når det kommer op på læben. Har
man stadig mod på at prøve det, er det nu en nem og hurtig måde at
tjekke om kød er gennemstegt, for eksempel når man steger kylling eller
pølser, da et gennemstegt stykke kød omkring de 70 grader vil føles
*meget* varmt -- uden dog decideret at brænde.

Hvis man ikke har lyst til at brænde sine læber, men derimod har det
fint med at brænde sine fingre lidt, kan man også teste sit kød ved at
mærke, hvor givende eller fast det føles mod et let tryk med fingeren.
Som udgangspunkt kan man sige, at et råt stykke kød vil være blødt uden
modstand, og at et gennemstegt stykke kød vil være hårdt uden
elasticitet. Ulempen ved at tjekke temperatur på denne måde er, at det
tager tid at få fornemmelse for, hvordan kød føles ved forskellige
stegetemperaturer. Derudover vil kød føles forskelligt afhængigt af dets
beskaffenhed; for eksempel vil modnet oksekød føles meget fast i rå
tilstand, grundet dets lave vandindhold. Det er dog en fin teknik, hvis
man ikke har andet, og hvis det, der steges, ikke behøver at tilberedes
til en eksakt temperatur. Især hvis man løbende mærker efter under
stegningen, kan man nogenlunde nemt ramme en cirka stegetemperatur ved
at være opmærksom på, hvornår kødet er let givende, men med en stigende
modstand.

Her skal det også nævnes, at ikke alle udskæringer og dyr egner sig til,
for eksempel, medium-rare. Hvor oksenyretapper gerne må være meget
blodige, skal en flanksteak som regel tages henimod medium -- derfor er
det en god idé at snakke med en slagter, hvis man er i tvivl.

Ved fisk og skaldyr er det lidt mere simpelt. Mange fiskearter vil
tydeligt skifte farve ved tilberedning og kræver derfor kun, at man
kigger på, hvad man laver. Ved hvide fisk vil kødet begynde at flage og
miste dets gennemsigtighed, når det er stegt, mens skaldyr åbner sig,
når de er tilberedte. Med fisk og skaldyr er der, ligesom med kød, en
personlig præference i hvor råt eller gennemstegt, man vil have det. Dog
vil overtilbedt fisk have tendens til at blive tørt og grynet, og
overtilberedte skaldyr bliver seje og gummiagtige.

## Jævning af sovser

I grove træk er forskellen mellem jus, sauce og sovs selve
jævningsgraden. Hvor en jus er vandet i sin konsistens, skal en sauce
kunne dække bagsiden af en ske. En sovs derimod har noget mere
dækkeevne, så man nærmest kan drapere den over sin mad, uden at den
flyder for meget ud. I dette afsnit gennemgås de mest gængse måder at
jævne sovser på.

### Roux

Går man lidt tilbage i tiden, var der en klar tendens til at lave
meljævnede saucer. De kan få en meget flot og blank konsistens, men har
det også med at blive lidt tunge i det. En meljævnet sauce er oftest
baseret på en opbagning, eller en roux, af lige dele smør og mel. Som
grundregel bruges en afkølet roux til at jævne en varm væske, hvorimod
en varm roux bruges til at jævne en kold væske. Roux findes i 3 former:
hvid, blond og brun. Det henviser til, hvor længe rouxen steges af, og
derved hvor meget farve, den tager. En roux bør tilberedes over
medium-lav til medium varme for at undgå at den brænder på. Man skal
ligeledes undgå at smørret bruner, da det giver en uønsket sødme til
opbagningen.

En hvid roux bruges til hvide retter, såsom bechamel, og skal kun bages
igennem nogle få minutter, så den rå melsmag aftager. En blond roux
steges indtil den får en let gyldenblond farve og bruges til lyse
retter, såsom en hønsefrikassé. En brun roux steges indtil den får farve
som hasselnødder og bruges til mørke retter -- dog skal man være varsom
med brugen, da den har en kraftig smag i sig selv.

Hvis man tilsætter kold væske til en varm roux, skal man gøre det i
etaper for at undgå klumper. Har man ikke et kraftigt piskeris, kan man
i starten bruge en grydeske til at arbejde væsken og rouxen sammen. Ved
en kold roux, der tilsættes en varm væske, tilsættes rouxen gradvist
mens man pisker. Her skal rouxen koges igennem, før den begynder at
jævne saucen.

For en medium konsistens er tommelfingerreglen at bruge 80-100 gram roux
til 1 liter væske.

Nogle gange vil man, i stedet for at lave en decideret roux, enten vende
sit kød i mel før stegning eller tilsætte mel til sine stegte
grøntsager. Princippet er det samme, her laver man bare en roux af det
overskydende fedtstof i bunden af sin gryde og det tilsatte mel.

### Maizena

Bruger man maizena i stedet for meljævning, bliver saucen mindre tung.
Overdoserer man imidlertid maizena, ender man til gengæld med en
klistret sauce. Maizena skal koges igennem. Derfor er det vigtigt, at
det tilsættes løbende under omrøring mens saucen er ved kogepunktet, og
at man giver det tid til at jævne, før der tilsættes mere.

Har man ikke maizena, men i stedet majsmel, kan dettes røres ud i lidt
koldt vand og vil i så fald jævne på samme måde som maizena.

### Melbolle/Beurre Manier

En melbolle minder om den måde, man jævner med roux. Koldt mel og smør
her æltes sammen til en melbolle, der piskes ud i den kogende sauce.

Der vil gå lidt tid fra melbollen tilsættes til saucen jævner.

Beurre manier er en tilberedt melbolle, og altså tilsvarende en kold
roux. Fordelen herved er, at man får gennembagt melet i jævningen, og
dermed dæmpet den rå melsmag.

### Reduktion

Ved en reduktion bruger man det naturlige gelatineindhold i nogle fonde
til at jævne en sauce. Mere om det i næste afsnit.

## Reduktioner

En reduktion vil sige, at man koger en væske ind, så vandindholdet
mindskes og smagen koncentreres. Oftest forbindes det måske med lidt fin
mad, men kan, som med alle mulige andre teknikker, nemt overføres til
hverdagsmad. Steger man kød på en stålpande, vil man for eksempel kunne
lave en sauce ved at koge panden af med vand, reducere indtil saucen
dækker en ske og så montere med lidt smør. Mere om det senere. Her
gennemgås reduktion af vin, fløde og fond.

### Vin

Bruger man vin til maden er det vigtigt, at den ikke er dårlig. Dermed
ikke sagt, at den behøver at være god, men bruger man en vin med bitre
og metalliske bismage, som kan være tilfældet med noget billig vin, vil
disse bismage blive koncentreret ved en reduktion. Af samme grund kan en
vin, der har stået for længe i køleskabet, og derved udviklet
eddikeagtige smagsnoter, også være uegnet til at lave mad med. Bruger
man vin sjældent, kan man i stedet have en flaske ekstratør vermouth
stående, da en flaske kan holde sin smag i et par uger, hvis den er
opbevaret på køl.

Reducerer man vin, vil man i starten kunne dufte hvordan en masse af den
rå syre og alkohol damper væk, hvilket runder vinens smag. Koger man den
en tiendedel ind, vil man få en vin, der er velegnet til hurtige
tilberedninger og lette saucer hvor vinens karakter skal træde igennem.

Koger man vinen ind til det halve af den oprindelige mængde, vil syren
være yderligere mildnet, og både kroppen og de frugtige noter vil være
betydeligt koncentrerede. Vin på dette stadie egner sig godt til
simreretter og braiseringer, hvor vinen i højere grad skal give kraft og
smag til retten, fremfor at være den egentlig smagsgiver.

Til slut kan vinen også reduceres til en sirup, eller glace, som er
velegnet til saucer hvor vinen fungerer som essens. Der vil stadig være
spor af vinsyren, som hjælper til at give saucen struktur, men derudover
bidrager vinen også med en masse krop og fylde. Laver man for eksempel
en rødvinssauce, reduceres vinen til en glace før kalvefond tilsættes.
Når man reducerer noget helt ned til en sirup, skal man til sidst skrue
ned for varmen og holde godt øje, så reduktionen ikke brænder på.

### Fløde

Fløde kan have en rå, meget gennemtrængende smag. Reducerer man fløden
med en til to tiendedele, vil man opdage, at flødens smag rundes og
harmonerer bedre med de andre smagsgivere i saucen eller retten. Hvis
fløden reduceres forbi dette stadie, vil retten som regel blive noget
tung i smagen. Især til fiskeretter vil saucen simpelthen overdøve hvad
end det serveres til. Dog er der tidspunkter, hvor det giver mening at
reducere en fløde længere ned, for eksempel til pasta med svampe. Her må
man bare smage sig frem.

### Fond og saucer

En fond, enten hjemmekogt eller købt ved slagteren, reduceres af to
grunde: smag og konsistens. Disse to hænger ikke altid sammen, omend der
er en vis sammenhæng mellem mængden af smag i en fond og indholdet af
gelatine, som er det, der giver en fond dens konsistens. Arbejder man
primært med hønsefond, er det sjældent at det naturlige gelatineindhold
er nok til at tykne en sauce, medmindre den er kogt på en stor mængde
kyllingevinger. Derfor kan man fokusere på at reducere efter en god
smag, og så jævne med mel eller maizena.

Man kan som udgangspunkt sige, at en fond -- eller en sauce baseret på
en fond -- skal reduceres indtil den smager fyldigt og godt. Hvis man
tænker på en suppe, er der ingen tvivl om at smagen til en vis grad vil
være vandet. Når man koger en fond ind, reducerer man vandindholdet
indtil fonden ikke længere har en distinkt vandet smag -- det kræver en
markant reduktion, afhængigt at hvor koncentreret fonden er til at
begynde med. Det er vigtigt her, at man ikke koger sin fond ind ved at
bulderkoge den, da man i så fald vil miste mere smag end nødvendigt.
Nogle enkelte bobler langs kanten af gryden er det bedste kompromis
mellem smag og hastighed. Overreducerer man en fond, vil man opleve at
smagen bliver hård og bitter, så det er en balancegang. Dog vil de
fleste underreducere fremfor at overreducere, da det kan gøre ondt at se
den kostbare fond forsvinde op i damp.

Koger man en sauce baseret på en gelatineholdig fond ind, er det en god
tommelfingerregel at saucen skal reduceres indtil den kan dække bagsiden
af en ske. Så vil man som regel have en sauce med en kraftig smag, men
let konsistens. Nogle vil unægteligt forlange en bedre dækkeevne --
altså en *sovs*. Problemet ved at lave en sovs ved ren reduktion er, at
man både skal bruge store mængder dyr fond, men også at den færdige sovs
vil blive så kraftig, at den overdøver alt andet på tallerkenen. Skal
man lave sovs og ikke sauce, kan man i stedet bruge en roux eller
maizena til at jævne yderligere.

### Pandesaucer og stegesky

Steger man et stykke kød i en pande uden slip-let-beklædning, vil nogle
af de proteinholdige kødsafter sætte sig fast på bunden og karamellisere
til det, man kalder stegesky. Ved at koge panden af med vand, vin eller
anden væske, også kaldet at *deglacere* den, kan man få en meget let og
tynd, men velsmagende jus. Selvom det er vigtigt at sige, at man ikke
behøver andet end vand og lidt stegesky for at lave en velsmagende
sauce, danner stegesky også fundament for en masse andre saucer. Et
eksempel er en pandesauce lavet på en reduktion af rødvin.

#### Pandesauce med rødvin

Hæld alt overskydende fedtstof fra panden på nær en teskefuld. Tilsæt et
halvt finthakket skalotteløg, der sauteres uden at tage farve. Deglacér
panden med et sjat rødvin og kog denne ind til en sirup. Kom lidt vand
eller fond ved, og reducér indtil saucen let dækker bagsiden af en ske.
Pisk til sidst en smule koldt smør ind i saucen, og smag til med salt,
peber og citronsaft. Kan eventuelt sigtes før servering.

Det er vigtigt at understrege, at fordi rødvinen her er en af de primære
smagsgivere, skal det gerne være en let drikkelig og frugtig rødvin. Det
betyder ikke, at den skal være dyr, men gammel eller decideret dårlig
rødvin bliver aldrig til en god sauce.

## Kogning og afskumning af supper og fond

Når man koger en suppe eller fond, der indeholder kød, vil man få nogle
urenheder, der stiger til toppen i form af skum. De fjernes nemt ved at
have en grydeske eller suppeøse stående i rent vand ved siden af gryden.
Fra tid til anden kan man gå forbi gryden og køre suppeskeen langs
overfladen for at fjerne urenheder. Det er vigtigt, at man skyller skeen
i det rene vand imellem brug. Ved samme lejlighed kan man også fjerne
evt. fedt, der stiger til toppen af gryden. Fjerner man ikke det
overskydende fedt, vil man få en suppe eller fond med en fedtet
fornemmelse i munden, hvilket i sig selv ikke er særlig lækkert, men
også reducerer smagseffekten af suppen.

Uanset hvad man koger af supper, gryderetter, fond og så videre, er det
vigtigt, at man aldrig bulderkoger det. Den bedste smag, og det bedste
udseende, får man ved at lade det simre roligt, så overfladen kun bliver
brudt af nogle enkelte bobler.

## Grundlæggende teknikker 

*Pandestegning*: Bruges til tilberedning af møre udskæringer af kød,
tilberedning af grøntsager samt bruning af kød og grønt før ovnstegning
eller braisering. Når man steger kød for at danne en stegeskorpe, er det
vigtigt at panden er grundigt forvarmet, da temperaturen vil falde på
panden når det kolde kød lægges på. Af samme grund bør kødet være tørt,
da stegesaft fra indpakning vil fordampe og køle panden yderligere ned.
Udgangstemperatur på panden hænger også sammen med tykkelsen af det, man
tilbereder; et tyndt stykke kød skal have kortere tid på panden, og man
må derfor starte med en højere udgangstemperatur for at få det brunet
inden det er gennemstegt. Varm panden op over middelhøj varme i stedet
for høj. Det giver en mere jævn stegning. Undgå at varme pander op så de
decideret ryger, da dette sjældent er nødvendigt.

*Sautering*: Sautering er tilberedning ved direkte varme under bevægelse
med eller uden farve. Det kan for eksempel være sauterede svampe, der
brunes under omrøring i en pande, eller løg, der klares uden farve ved
sautering på medium varme.

*Kogning*: Kogning er tilberedning i vand tæt på 100 grader, og bruges
som regel til hårdføre råvarer, der ikke nedbrydes ved kogningen, såsom
bønner, kartofler og pasta. Med pasta som undtagelse, bør man undgå at
vandet spilkoger, men i stedet blot koger roligt, da man ellers vil
ødelægge teksturen på ydersiden af det, man tilbeder.

*Blanchering*: Blanchering er en kortvarig tilberedning i spilkogende,
saltet vand og efterfølgende nedkøling i isvand eller koldt vand løbende
fra hanen. Ofte vil man blanchere grønt for at for-koge det, så det
hurtigt kan lunes op til servering, eller for at trække nogle
bitterstoffer ud, for eksempel med spinat.

*Pochering*: Pochering er "kogning" i vand under kogepunktet, helt ned
til 60-70 grader. Det er velegnet til delikate råvarer såsom fisk.
Typisk vil man smage sin pocheringslage til med lidt urter, eller bruge
en let fond når man pocherer.

*Bagning/ovnstegning:* Man bager et brød, men steger en steg. Dog er
princippet det samme, nemlig tør varme i en ovn. Ved ovnstegning
differentierer man typisk mellem varmluft og normal ovn. Varmluft
cirkulerer luften og sikrer ensartet varme, når der bruges flere
bageplader. Det fjerner også fugt fra ovnen og tørrer ydersiden af det,
man tilbereder, så det bedre bruner og bliver sprødt. Det er, for
eksempel, en fordel for ovnbagte kartofler. Modsat vil en normal ovn med
oven- og undervarme bevare mere fugt i ovnen, og er for eksempel godt
til at færdiggøre et stykke kød, der ikke skal tørre ud. Fordi luft
leder varme dårligt, kan ovnstegning også være en meget skånsom
tilberedningsform, hvis temperaturen ellers holdes nede.

# 

# 

# 

# Kartofler

Kartofler kan deles op i to hovedgrupper: bagekartofler og
spisekartofler. I det store og hele drejer det sig om hvorvidt
kartoflerne koger ud eller forbliver faste. I sæson vil
spisekartoflernes smag og konsistens være markant bedre end uden for
sæson, hvorfor de også skal tilberedes lidt anderledes. Dog kan
bagekartofler behandles ens året rundt.

Kartofler bør efter min overbevisning ikke spises al dente, men skal
derimod være møre hele vejen igennem. Koges en kartoffel for længe,
bliver den imidlertid udkogt, hvilket forringer smagen og gør
konsistensen smattet. Den nemmeste måde at tjekke sine kartofler er ved
teste med en kødnål, der stikkes igennem.

## Kogte nye kartofler 

*Til 4 personer*

**Ingredienser**

1 kilo nye kartofler

Salt

**Opskrift**

Skyl og rens kartoflerne, og dæk med koldt vandt tilsmagt med salt. Vær
varsom med at oversalte kartoflerne, især hvis kartoflerne er små. Sigt
efter at kogevandet smager lidt mindre salt end havvand. Bring vandet i
kog og reducér varmen så kartofler simrer. Regn med 10-15 minutters
tilberedningstid afhængigt af størrelsen. Når kartoflerne er næsten
tilberedte, slukkes blusset og kartoflerne trækker færdigt i det varme
vand.

## Kogte kartofler uden for sæson

*Til 4 personer*

**Ingredienser**

1 kilo spisekartofler

Salt

Sukker

**Opskrift**

Skræl kartoflerne og dæk med vand tilsmagt med salt og sukker. En
vinterkartoffel kræver lidt mere tilsmagning af kogevandet end nye
kartofler, så her skal vandet saltes så det smager som havvand. Det skal
derimod ikke smages hårdt til med sukker, men blot tilsættes et nip, der
frembringer lidt af den naturlige sødme som vinterkartofler kan mangle.

Kog på samme måde som nye kartofler. Dog vil kogetiden være en anelse
længere.

## Råstegte kartofler

*Til 3-4 personer*

**Ingredienser**

1 kilo små spisekartofler

Olivenolie

Hvidløg

Salt

Peber

**Opskrift**

Hele små spisekartofler skylles og tørres. Krydr med salt og peber,
hvorefter kartoflerne steges op i olie og smør under låg på medium varme
indtil de er gyldne og møre, cirka 30 minutter. Kom eventuelt nogle fed
hvidløg ved under de sidste 10 minutter af stegetiden.

## Pommes røsti

*Til 2 personer*

**Ingredienser**

3 bagekartofler

1 stort løg

Olivenolie

Salt

Peber

**Opskrift**

Riv kartofler og løg på den grove side af et råkostjern og krydr med
salt og peber. Lad blandingen stå 10 minutter, og klem derefter så meget
væske ud som muligt. Varm en slip-let pande op under medium varme, og
kom smør ved. Når smørret er bruset op og begynder at gyldne, kommes de
revne kartofler og løg på panden og presses ned, så det har en tykkelse
lidt under en centimeter. Når panden er kommet tilbage op i temperatur
og røstien begynder at stege, lægges et låg over, varmen reduceres og
røstien tilberedes cirka 20 minutter. Derefter tages låget af, og
såfremt røstien er gylden og brun på undersiden, vendes den og steges
gylden på den anden side uden låg. Dette kan eventuelt gøres ved først
at vende den ud på en tallerken og så lade den glide tilbage i panden.

*Note: Laver man en stor røsti, er det ikke nok at tilberede den 20
minutter under låg. I stedet kan man starte på komfuret og så komme den
i ovnen, stadig under låg, indtil den er gennemtilberedt, og så til slut
stege den gylden på den anden side.*

## Ovnstegte kartofler

*Til 4 personer*

**Ingredienser**

5-6 store bagekartofler

Olivenolie

Salt

Peber

**Opskrift**

Skræl kartoflerne, skær i halve eller kvarte på den lange led, afhængigt
af størrelse, og kom i koldt saltet vand. Bring i kog, og blanchér i 5
minutter. Hæld kartoflerne over i et dørslag, og lad dem dampe af et
kvarters tid. Smag til med rigeligt olivenolie, salt og groftkværnet
peber -- men vær varsom med saltet, da kartoflerne allerede er
blancheret i saltet vand. Kom kartoflerne på en bageplade med bagepapir
i et enkelt lag, og steg ved 160 grader varmluft i cirka en time. Ønsker
man at komme hvidløg og krydderurter ved, kan de tilsættes de sidste 20
minutter.

Kom eventuelt kartoflerne i en skål med fedtsugende papir, og smag
yderligere til hvis de mangler salt eller peber -- her kan en god tørret
timian også tilsættes. Servér hurtigt, så de ikke bliver bløde.

## Kartoffelbouillon på skræller og kogevand

**Ingredienser**

Skræl fra 500 gram kartofler

1 fed hvidløg

1 laurbærblad

10 korianderfrø

Peber

**Opskrift**

Skræl kartoflerne, og vend skrællerne i lidt neutral olie med et nip
salt. Spred i ét lag på en bradepande, og brun i ovnen ved 175 grader
varmluft. Kog kartoflerne i saltet vand med et meget lille nip sukker
samt et helt fed hvidløg og laurbærblade.

Fjern kartoflerne fra kogevandet, og tilsæt i stedet de brunede skræller
samt lidt timian, korianderfrø og sorte peberkorn. Bring til
kogepunktet, sluk blusset, og lad det trække i cirka 20 minutter.

Sigt og køl. Kan bruges i stedet for mørk hønsefond.

*Note: Ofte smider man bare skrællerne ud, og selvom det ikke er et
stort spild, sidder der rigtig meget god smag gemt i skrællen som nemt
kan trækkes ud i kogevandet, så man får en velsmagende og alsidig
bouillon. Det skal dog bemærkes, at vælger man gøre dette, skal man
reducere saltindholdet i kartoflernes kogevand en anelse; her kan man
med fordel sigte efter at vandet smager som en lidt kedelig suppe.*

*\
*

## Kartoffelgnocchi

*Til 4 personer*

**Ingredienser**

6 bagekartofler/500 gram kartoffelpuré

200 gram tipo 00 hvedemel

1 æggeblomme

3 gram salt (eller efter smag)

Rismel

**Opskrift**

Prik kartoflerne med en kødnål, og bag dem meget møre i en 180 grader
ovn uden varmluft, cirka 2 timer. Skær kartoflerne midt over, og lad dem
dampe af i 5 minutter indtil de netop er kolde nok til at håndtere.
Skrab kødet ud af kartoflerne, og pres igennem en purépresse. Har man
ikke en purépresse, kan kartoflerne også presses igennem en fin si,
omend dette er lidt omstændigt. Tag 500 gram puré til side til gnocchi,
og gem resten på køl til anden brug.

Til kartoffelpuréen tilsættes æggeblomme, mel og salt. Ælt massen indtil
melet kun netop er inkorporeret. Over-æltes massen, bliver den klisteret
og svær at arbejde med.

Kom gnocchimassen på et køkkenbord let drysset med rismel. Rismel er
godt hvis man vil undgå at noget klistrer fast. Her hjælper det til at
skære meget ned på mængden af mel. Skær gnocchimassen i fjerdedele, og
rul hver af disse til pølser med en diameter på 2-3 centimeter. Med en
kniv eller bænkskraber skæres den derefter ud i mundrette stykker.

Kom de færdige gnocchi på et fad, tallerken eller lignende drysset let
med rismel. Lad de udskårne gnocchi stå 10-15 minutter, så stivelsen i
kartoflerne når at sætte sig før de blancheres.

Blanchér de udskårne gnocchi af nogle omgange i kogende saltet vand
indtil de flyder til overfladen. Kom de færdige gnocchi på et fad,
tallerken eller lignende, smurt med olivenolie, så de ikke klistrer
sammen.

*Note: Skal de gemmes, kan de med fordel løsfryses. Dæk et fad eller
skærebræt med et stykke bagepapir, og læg i fryseren. Kom de enkelte
stykker gnocchi på pladen så de ikke rør hinanden, og frys natten over.
Herefter kan de samles i en pose og tages op efter behov.*

## Sauterede kartofler

*Til 2 personer*

**Ingredienser**

2-3 store bagekartofler

Koldpresset rapsolie

Salt

Peber

**Opskrift**

Bagekartofler skrælles og skæres i tern på cirka en stor tomme på hvert
led; er de for små, moser de ud, og er de for store, egner de sig bedre
til bagekartofler. De blancheres i 2-3 minutter i kogende saltet vand og
drænes i et dørslag, hvor de skal dampe af i 5-10 minutter. Salt dem
let, og steg dem under middelhøj varme i for eksempel oliven- eller
rapsolie indtil de er sprøde og gyldne, cirka 15 minutter.

Lige før servering kan man hurtigt svinge dem i lidt finthakket
skalotteløg, hvidløg og persille samt en anelse smør. Dog bør man holde
igen med persillen, da fugten deri kan gøre de ellers sprøde kartofler
bløde igen.

*Note: Med stegte kartofler handler det ikke om at varmen er høj, da man
så får brankede, bløde kartofler. Holdes varmen medium til medium høj,
får man en jævn stegeflade, og kartoflen kan ligge længere på panden
uden at branke, så den smider mere fugt og bliver sprøde udenpå. Det er
vigtigt, at man ikke har for mange kartofler på panden. Laver man mad
til flere, er det derfor bedre at lave ovnkartofler.*

## Kartoffelmos

*Til 4 personer*

**Ingredienser**

7 store bagekartofler

250-350 ml sødmælk

70-90 gram smør

Salt

Peber

**Opskrift**

Skær bagekartofler i ensartede store stykker, og kog i usaltet vand
indtil de er meget møre. Dræn i et dørslag, og lad kartoflerne dampe af
i 10-15 minutter. Varm i mellemtiden sødmælk og smør op. Mos kartoflerne
med enten en moser eller purépresse, og tilsæt mælk og smør samt et
stort nip salt. Fold mosen sammen med en dejskraber, uden at røre for
meget i den, og justér tilsmagningen -- kartoffelmos skal have en god
mængde salt før det smager af noget.

*Note: Udfordringen med kartoffelmos er at gøre den klumpfri uden at
røre for meget rundt i den, hvilket får stivelsen i kartoflerne til at
blive "lang" og giver en klistret og elastisk konsistens. Derfor kan det
anbefales at købe en purépresse eller kartoffelmoser, hvis man virkelig
holder af kartoffelmos. Selve tilberedningen er både nem og simpel; her
er givet en opskrift på mos med kogte kartofler. Det er også muligt at
bage dem og skrabe det lune kød ud. En sidste kommentar om kartoffelmos
er den famøse 50/50-regel, hvor sagnet siger, at en rigtig kartoffelmos
består af lige dele smør og kartofler. Gør man det, bliver mosen et
meget fedt tilbehør, der i de fleste tilfælde vil være regulært
over-kill -- og ikke på den gode måde. Til specielle lejligheder kan det
dog være en god måde at gøre en mos til noget lidt mere specielt. Man
skal bare sørge for at det, man spiser mosen til, kan stå imod et så
fedt tilbehør.*

## Kartoffelfondant

*Til 2 personer*

**Ingredienser**

2 store bagekartofler

200-300 ml mørk hønsefond

30 gram smør

2 fed hvidløg, knuste

4 kviste timian eller rosmarin

Salt

Peber

**Opskrift**

Skræl kartoflerne, og skær dem over på midten. Dæk med koldt vand i en
stor skål, og lad det stå en halv til en hel time, gerne hvor vandet
skiftes halvvejs. Forvarm en ovn til 180 grader varmluft. Dub
kartoflerne tørre på køkkenrulle, og krydr grundigt med salt og peber på
alle sider. Brun kartoflerne med skærefladen nedad i smør tilsat hvidløg
og krydderurter over middelhøj varme indtil de er dybt karamelliserede.
Brug en ovnfast gryde eller pande, hvor kartoflerne har plads imellem
sig, men næsten fylder bunden ud. Når kartoflerne er grundigt brunet,
vendes de med skærefladen op, og hønsefond kommes ved indtil kartoflerne
næsten er dækkede. Dæk gryden med et låg sat lidt på klem, og bag
kartoflerne færdige i ovnen indtil fonden er kogt væk og kartoflerne er
møre. Glasér kartoflerne i det resterende fedtstof i bunden af panden,
og servér.

# 

# 

# 

# Rodfrugter og græskar

Rodfrugter og græskar har ikke meget andet tilfælles end at de begge er
grupper af grøntsager, der er meget alsidige og egner sig til at blive
tilberedt på et utal af måder. Begge grupper er velegnede i supper,
puréer, risottoer samt bare stegte eller bagte. Rodfrugter har en lang
sæson fra slutningen af sommeren til starten af foråret; græskar derimod
har en kortere sæson og er bedst i efteråret.

## Sellerifondant

*Til 2 personer*

**Ingredienser**

½ hoved knoldselleri

2 fed hvidløg, knuste

2-3 laurbærblade

3-4 kviste frisk timian

Salt

Peber

**Opskrift**

Et renset og halveret hoved af knoldselleri skæres over på midten, så
man har to kvarte, og derefter i skiver på langs i en tykkelse på
omkring 2 centimeter. Skiverne krydres grundigt med salt og peber på
alle sider og brunes i en blanding af smør og olivenolie over medium
varme, cirka 7-8 minutter. Brug en gryde eller pande, der passer i
størrelsen, så selleriskiverne fylder panden ud uden at ligge for tæt.
Når skiverne er gyldne på den ene side, vendes de. Hvidløg, timian og
laurbærblade kommes ved, og skiverne steges videre indtil de også er
gyldne på den anden side. Derefter kommes vand på, så skiverne knapt er
dækket. Kog roligt med låg sat på klem indtil alt vandet er kogt væk og
sellerien er mør.

*Note: En fondant er et sted mellem stegt og dampet. Det er en vigtig
del af tilberedningen at al væden koges væk igen, så sellerien bliver
glaseret i en emulsion af fedtstoffet og en smule af væden, hvor begge
dele har taget smag fra hvidløgene, laurbærbladene og timianen.*

## Saltbagt selleri 

*Til 6-8 personer*

**Ingredienser**

1 hoved selleri

80 gram æggehvider/2 bægre pasteuriserede æggehvider

200 gram fint salt

**Opskrift**

Forvarm ovnen til 200 grader. Et helt hoved af selleri skrælles og
renses hvorefter det sættes til side. Pisk æggehvider luftige, og tilsæt
fint salt løbende når hviderne begynder at blive pisket op. Pisk nu
æggehviderne helt stive, og smør en cirkel lidt større end sellerien ud
på en bageplade med bagepapir eller en silikonemåtte. Sæt sellerien på
bagepladen, og dæk den tæt med æggehviderne. Bag i ovn 2 til 2½ time
afhængigt af selleriens størrelse. Lad sellerien køle ned, pil
æggehviderne af, og rens den for salt med en tør børste eller pensel.
Skær sellerien ud i portioner, og steg den på skærefladen inden
servering.

*Note: Der er flere metoder til at saltbage: rent salt, æggehvider med
salt eller en saltdej. Rent salt kan blive en anelse for salt, og jeg
foretrækker derfor æggehviderne. Saltdej bruges primært for udseendets
skyld ved bordservering. For saltbagning med æggehvider bruges cirka 3
gram salt per 1 gram æggehvide.*

## Selleripuré

*Til 4 personer*

**Ingredienser**

½ hoved selleri

30 gram smør

Salt

**Opskrift**

Skræl sellerien, og skær den i meget tynde skiver. Sautér i smør med et
nip salt uden at sellerien tager farve. Når sellerien begynder at blive
blød, kommes låg på, der skrues ned for varmen, og sellerien dampes
meget mør. Herefter blendes sellerien til puré. Hæld en anelse vand
eller fløde ved, hvis puréen er for fast til at blende. Justér smagen
med salt, peber og citronsaft.

*Note: De fleste opskrifter på selleripuré koger sellerien i mælk. Det
er lidt lettere, men giver også en mere grynet mos end hvis man damper
sellerien i smør.*

## Græskarpuré

*Til 6-8 personer*

**Ingredienser**

1 butternutsquash

2 spsk. olivenolie

1 fed hvidløg

Citronsaft

Salt

Peber

**Opskrift**

Sautér store tern af butternutsquash i olivenolie med et upillet fed
hvidløg samt lidt salt. Når ternene begynder at tage farve, lægges der
låg på panden, og de bages møre i en 200 grader ovn. Fjern hvidløget, og
kør til en glat puré i en blender, eventuelt med en anelse vand, hvis
den er for tyk. Smag til med citronsaft, salt og peber. Græskar har en
mild smag, så det er en god idé at være forsigtig i tilsmagningen. Vil
man have en mere lind puré, kan man tilsætte lidt olivenolie mens puréen
blendes.

## Ovnbagte rodfrugter

*Til 4 personer*

**Ingredienser**

1 kilo blandede rodfrugter

Olivenolie

Salt

Peber

**Opskrift**

De fleste rodfrugter egner sig godt til at blive tilberedt i ovn med
blot olivenolie og salt i cirka 45 minutter på 180 grader varmluft. Her
kan især pastinakker, gulerødder, persillerod og knoldselleri fremhæves.
Ved knoldselleri kan man dog med fordel stege stykkerne gyldne på en
pande først og så færdigbage dem i ovnen.

Når en kødnål nemt kan stikkes igennem, er rodfrugterne færdige. Ønskes
de mere gyldne, kan man eventuelt skrue op for temperaturen de sidste 10
minutter af tilberedningen.

## Ovnbagte stykker knoldselleri

*Til 4 personer*

**Ingredienser**

1 lille knoldselleri

Salt

Peber

2-3 fed hvidløg

Olivenolie

**Opskrift**

Skræl knoldsellerien, halvér og skær i både. Krydr rundhåndet med salt
og peber, og stegt bådene let gyldne i en pande med rigeligt olivenolie
samt 2-3 fed upillede hvidløg. Når hver side af bådene har taget en
gylden farve, rejses de op på bunden og bages møre i en ovn med 175
grader varmluft.

# 

# 

# 

# Kål

Kål egner sig godt til en lidt hård tilberedning, og derfor skal man
ikke være bange for at stege kål så det tager meget farve. Det skal
selvfølgelig ikke brænde på eller blive sort, men en dyb og mørk
stegeskorpe giver kål en stor velsmag. Kål egner sig også godt til at
bliver serveret råt som salat, eller blot dampet kortvarigt i en
emulsion af smør og vand.

Generelt skal man undgå at give kål for lang en tilberedning. Det gør
sig naturligvis ikke gældende for braiserede kålretter såsom
grønlangkål, men ved kogning, dampning eller stegning kan
overtilberedning af kål ændre smagen markant og til det værre.

## Broccolipuré 

*Til 4 personer*

**Ingredienser**

1 hoved broccoli

Smør

Citronsaft

Salt

Peber

**Opskrift**

Et stort hoved broccoli deles i små buketter og koges møre i saltet
vand. Når en urtekniv kan glide igennem uden modstand, kommes de i en
blender med lidt af kogevandet. Læg et foldet viskestykke over
blenderens top, og puls-blend indtil en grov mos formes, hvorefter
puréen køres glat ved høj hastighed. Justér konsistensen med kogevandet,
og smag til med salt, peber og citronsaft.

*Note: Broccolipuré er både velegnet som tilbehør til fisk og kød.
Tilsætter man mere kogevand, kan man også lave en simpel og velsmagende
broccolisuppe på samme måde.*

## Blomkål med citronskal

*Til 2 personer*

**Ingredienser**

½ hoved blomkål

1 økologisk citron

Smør

Salt

Peber

**Opskrift**

Blomkålen deles i buketter, krydres med salt og brunes kraftigt i olie.
Når kålen er sprød og gylden, tilsættes revet citronskal samt smør og en
anelse friskkværnet peber. Sautér i yderligere 1-2 minutter, og tilsæt
eventuelt lidt grofthakket bredbladet persille.

## Stegt spidskål

*Til 2 personer*

**Ingredienser**

1 lille spidskål

Neutral olie

Salt

Peber

**Opskrift**

Spidskål deles i kvarte eller halve afhængigt af kålens størrelse. Krydr
med salt, og steg i olie på skæresiden indtil denne er kraftigt brunet
og kålen er mør. Ryst eventuelt panden let fra tid til anden, så man
bruner skæresiden jævnt og undgår at enkelte områder begynder at blive
for mørke.

*Note: Laver man dette til mange, kan man også brune spidskålen hårdt af
på pande og bage den færdigt i ovnen på 175 grader varmluft.*

## Stegt grønkål

*Til 2 personer*

**Ingredienser**

½ bundt grønkål, ribbet

Neutral olie

Salt

Peber

**Opskrift**

Det ribbede grønkål tørres grundigt og sauteres over meget høj varme i
olie krydret kun med salt. Her skal man undgå at bevæge kålen for ofte,
da den helst skal brune kraftigt der, hvor den er i kontakt med panden.
Man kan eventuelt presse kålen let mod panden for at branke den enkelte
steder. Kålen er serveringsklar, når den får en dyb mørkegrøn farve og
er mør.

*Note: Dette er velegnet som tilbehør, men fungerer også som en ret i
sig selv med lidt godt brød, vinaigrette og eventuelt et pocheret æg
til.*

## Stegt rosenkål

*Til 2 personer*

**Ingredienser**

200 gram rosenkål

2-3 spsk. olivenolie (eller koldpresset rapsolie)

Salt

Peber

**Opskrift**

Skær bunden af rosenkålen, og pil de yderste blade af. Skyl de ordnede
rosenkål, og tør i et rent klæde eller dryp af i et dørslag. Halvér
rosenkålene, og krydr skæresiden med salt og peber. Kom olien på en kold
slip-let-pande, og fordel den på pandens overflade. Læg de halverede
rosenkål på med skæresiden nedad. Sæt panden over middelhøj varme, og
steg rosenkålene under låg i 4-5 minutter indtil de er gyldne, brune på
undersiden og let møre.

## Smørdampet spidskål

*Til 2 personer*

**Ingredienser**

½ spidskål

1 spsk. smør

2 spsk. vand

Salt

**Opskrift**

Spidskålen deles i blade, der efterfølgende deles i 2-3 stykker
afhængigt af deres størrelse. I bunden af en gryde bringes en anelse
vand i kog med en smule smør og salt, så det danner en emulsion. Når
emulsionen er i kog, tilsættes kålen, der herefter dampes under låg på
høj varme i nogle få minutter indtil mør. Ryst eventuelt gryden
forsigtigt for at være sikker på at kålen er dækket af emulsionen.

*Note: Andre grøntsager såsom grønne bønner og asparges kan også
tilberedes på samme måde.*

*\
*

## Frikassé af grønkål og svampe

**Ingredienser**

½ bakke økologiske champignon

½ bundt grønkål, ribbet

100 ml piskefløde

1 økologisk citron

Salt

Peber

**Opskrift**

Rensede champignon halveres, krydres med salt og brunes på skærefladen
uden omrøring indtil de er gyldne, hvorefter de sættes til side og
panden skrues ned på medium varme. Sautér grønkål i smør uden farve
indtil bladene bliver dybt mørkegrønne. Tilsæt da svampe, fløde og
citronskal, og reducér i nogle minutter indtil fløden tykner en anelse.
Smag til med salt, peber og anelse citronsaft.

# 

# 

# 

# Andet grønt

## Puré af hvide bønner

*Til 4-6 personer*

**Ingredienser**

500 gram hvide bønner

2 fed hvidløg

2 små laurbærblade

Salt

Citronsaft

**Opskrift**

Udblød hvide bønner natten over i koldt vand. Forvent, at de dobler i
volumen mens de ligger i blød. Kog bønnerne roligt indtil møre, cirka en
time til halvanden. Start med usaltet vand. Efter 30 minutter tilsættes
lidt salt, laurbærblade og hele fed hvidløg. Når bønnerne er møre, tages
hvidløg og laurbær fra. Blend bønnerne med noget af kogevandet indtil
det er en glat og lind puré. Smag til med salt og citronsaft.

*Note: Gem eventuelt overskydende kogevand, og brug det som
grøntsagsfond*.

## Grillede bagte løg 

*Til 4 personer*

**Ingredienser**

500 gram løg, medium størrelse

Groft salt

Neutral olie

Salt

**Opskrift**

Skær et kryds i bunden af de upillede løg -- blot nogle få millimeter,
så fugten kan slippe ud under bagningen. Løgene lægges på et leje af
groft salt med roden nedad. Bag indtil møre, cirka 15-20 minutter ved
180 grader uden varmluft. Tag ud, og sæt til afkøling indtil løgene er
kølet til stuetemperatur.

Når løgene er kølet, skæres de i halve med en meget skarp kniv, skrællen
fjernes og roden skæres af. Inden servering krydres løgene med salt og
steges på en varm pande med neutral olie med skæresiden nedad indtil de
er meget karamelliserede.

*Note: Salatløg og skalotteløg har en mild smag og er derfor meget
velegnede til at bage. Bagte løg er nemt tilbehør til både kød- og
vegetarretter.*

## Stegt aubergine 

*Til 2 personer*

**Ingredienser**

1 lille aubergine

Salt

Peber

Olivenolie

**Opskrift**

Trim bunden samt eventuelle blade i toppen af auberginen, og halvér den.
Lav et diamantmønster i hver halve aubergine ved at skære diagonalt i
hver retning med en urtekniv, ca. 2-3 mm dybt. Krydr grundigt med salt,
og lad stå i 10 minutter.

Forvarm ovnen på 175 varmluft, og sæt en pande over medium varme. Skyl
saltet af auberginerne, dub dem tørre med køkkenrulle, og steg med
skærefladen nedad i varm olivenolie. Når bunden begynder at tage farve,
sættes panden i ovnen og auberginen færdigristes indtil en kniv kan
stikkes igennem uden modstand.

## Kastanjer

*Til 4 personer*

**Ingredienser**

600 gram spisekastanjer

Smør

Havsalt

**Opskrift**

Forvarm ovnen til 200 grader varmluft. Med en tournierkniv eller
kastanjekniv skæres et snit halvvejs rundt langs hver kastanje, cirka 2
mm dybt. Hvis man ikke har en egnet kniv, kan man også skære et snit
langs toppen. Læg kastanjerne på et ovnfast fad, og bag dem i 30-40
minutter. Vend kastanjerne rundt et par gange under bagningen. Lad
kastanjerne dampe af i 5 minutter, men pil dem, mens de er varme -- på
den måde er det nemmere at få det indre skind af.

Servér med smør og havsalt.

*Note: Spisekastanjer bør ikke forveksles med hestekastanjer, som er den
kastanje, man som regel finder i naturen i Danmark. Vær opmærksom på at
kastanjer er tilbøjelige til råd, så sørg for at købe kastanjer, der
ikke lugter muggent eller er for bløde.*

*\
*

## Grønne asparges

Grønne asparges kommer i sæson i løbet af foråret og er som regel gode
indtil midten af sommeren. Når man køber asparges, skal de være tykke og
meget faste. Bunden af grønne asparges kan være hård og træagtig.
Knækker man imidlertid bunden af dem, vil man ofte miste betydeligt mere
af aspargesen end nødvendigt. I stedet kan man med en kniv fjerne de
nederste 2 cm, og så ellers skære et stykke af for at se om aspargesen
er mør. Hvis ikke, kan man tage yderligere en centimeter af. Ved meget
tynde asparges er det ikke nødvendigt at fjerne bunden.

Koges asparges, tager det kun 2-3 minutter i saltet vand afhængigt af
størrelse. Skal de bruges senere i en ret eller salat, kan de køles af i
rigeligt koldt vand og sættes til afdrypning. Spises de varme, dryppes
de kortvarigt af på et rent viskestykke.

Grønne asparges kan også steges hele, bruges rå, grilles samt meget
mere. Det kan især anbefales at grille grønne asparges kortvarigt over
høj varme og servere dem med græskarkernemayonnaise.

*Note: De afskårne aspargesbunde kan gemmes på frys og bruges til at
lave suppe på.*


## Hvide asparges

Hvide asparges kommer i sæson i midten til slutningen af foråret og er
gode indtil midten af sommeren. Når man køber hvide asparges, skal de
være tykke og meget faste. Ligesom ved grønne asparges kan bunden være
træagtig, og man må prøve sig frem for at finde ud af hvor meget, der
skal skæres af, før aspargesen begynder at blive mør. Modsat grønne
asparges skal nogle hvide asparges også skrælles. Dette gøres ved at
lægge aspargesen fladt på et skærebræt og skrælle fra hovedet og ned.
Som regel skal der kun tages et tyndt lag af; en hvid asparges vil se
blank og perlemorsagtigt ud, når den skrællet.

Hvide asparges er bedst kogt eller stegt. De koges i saltet vand i 4-7
minutter afhængigt af størrelsen og sættes til afdrypning på et rent
viskestykke før de serveres, så man får fjernet det resterende kogevand.

Hvide asparges er også velegnede til at blive stegt gyldne på panden i
for eksempel smør, men egner sig modsat grønne asparges mindre godt til
at blive grillet.

*Note: De afskårne aspargesbunde kan gemmes på frys og bruges til at
lave suppe på.*

# 

# 

# 

# Æg

Æg er en basisvare i både det salte og søde køkken, da æg er både
næringsrige og velsmagende i sig selv, men også kan bruges til at binde
fedtstof, tykne saucer og creme eller binde en fars sammen. I dette
afsnit gennemgås de mest gængse måder at tilberede æg på.

## Kogte æg

**Ingredienser**

Æg

**Opskrift**

Bring en gryde med usaltet vand i kog, og kom forsigtigt æggene i når
vandet begynder at koge. Undgå at vandet koger kraftigt. Æggene koges
5-6 minutter for blødkogte æg, 7-8 minutter for smilende æg og 9-10
minutter for hårdkogte æg. Stop kogningen ved komme æggene i rigeligt
koldt vand. Når æggene skal pilles, kan det med fordel gøres i vandet,
således at man arbejder vådt-i-vådt.

## Spejlæg 

**Ingredienser**

Æg

Salt

Peber

Smør

**Opskrift**

En slip-let-pande varmes over middelhøj varme. Smelt smør så bunden af
panden er let dækket, og lad det bruse op. Når smørret er bruset af,
slås æggene ud i panden og krydres med salt og peber. Steg æggene over
middel varme, så bunden bliver gylden uden at hviden bliver
overtilberedt og hård. Har man meget friske æg, vil æggehviden stadig
binde sig til blommen. Er det tilfældet, og vil man gerne have
gennemtilberedt sin æggehvide, men stadig have en løbende blomme, kan
man sprede hviden omkring æggeblommen let med en paletkniv.

## Scrambled eggs

*Til 2 personer*

**Ingredienser**

6 æg

3-4 tsk. smør

Salt

Peber

**Opskrift**

Kom æggene i en slip-let-gryde eller sauteuse sammen med 10 gram smør.
Tilbered over medium varme og med konstant omrøring med en varmefast
dejskraber, sådan æggene langsomt koagulerer. Hvis æggene begynder at
danne en fast masse på bunden af gryden, tages denne af varmen under
stadig omrøring indtil temperaturen falder en anelse. Tilbered æggene
10-15 minutter afhængigt af hvor gennemtilberedte, de ønskes. Smag til
med salt, peber og eventuelt en anelse creme fraiche og fintsnittede
purløg.

Man kan alternativt tilberede æggene over et vandbad: En skål, der tåler
varme, sættes oven i en gryde med vand bragt i kog, uden at skålen har
kontakt med vandet. Dette minimerer risikoen for at overtilberede
æggene, der desuden holdes varme over vandbadet inden servering. Dog
tager det cirka 30-35 minutter at lave scrambled eggs på den måde.

*Note: Hele tricket med at lave scrambled eggs er at gøre det langsomt
over medium til lav varme. Smider man nogle æg på en meget varm pande og
begynder at røre rundt, vil man skille vandet fra æggene, der vil have
tendens til at tage en grå farve og blive tørre og grynede.* *Vil man
lave hurtige scrambled eggs, er det bedst at gøre det over middelhøj
varme, bruge rigeligt med fedtstof og kun vende æggene sporadisk.*

## Omelet

*Til 1-2 personer*

**Ingredienser**

3 æg

1 tsk. smør

Salt

Peber

Neutral olie

**Opskrift**

Slå 3 æg ud i en skål, krydr med salt og peber samt et lille nip
cayennepeber, og pisk sammen så hvider og blommer blandes til en homogen
masse. Det kan nemt gøres med en gaffel og tager ikke mere end et halvt
minuts tid. Æggene er klar, når de løber frit fra en gaffel, der hæves
over skålen.

Tag en slip-let-pande på omkring 20 centimeter i diameter, og sæt den
over middel varme sammen med smørret og nogle dråber neutral olie. Når
panden er varm og smørret er bruset af, men før det bruner, kommes
æggene i panden og arbejdes roligt rundt med en varmefast dejskraber.
Når æggemassen begynder at sætte sig, bruges dejskraberen til at fordele
massen jævnt ud over panden, hvor den med nogle lette tryk presses
sammen. Bunden, der er i kontakt med varmen, vil hurtigt sætte sig,
hvorefter man kan folde omeletten til en "cigar" ved at rulle den
omkring sig selv fra bunden og op. Herefter kan man så -- ved at
kontrollere både temperatur og tid -- styre hvor blød/gennemtilberedt,
omeletten skal være i midten, samt hvor meget farve, man vil have på
ydersiden. Ønsker man at komme fyld i sin omelet, kommes det i før
omeletten foldes omkring sig selv.

*Note: Som så mange andre ting, virker en omelet svær på skrift, men er
nem i virkeligheden, da man meget kortfattet bare pisker nogle æg
sammen, tilbereder dem i lidt smør og folder omeletten omkring sig
selv.*

*\
*

# 

# 

# Pasta 

Skal man virkelig forstå pasta, må man dykke dybt ned i den italienske
kulturarv, hvor man så kan prøve at forstå, hvornår man skal bruge
tørret eller frisk pasta, eller til hvilke saucer, de bestemte former og
typer egner sig bedst.

Ved de fleste pastaretter er det vigtigt at tilberede pastaen i den
tilhørende sauce de sidste 1-2 minutters af pastaens vejledende kogetid,
eventuelt sammen med en anelse at pastaens kogevand. Det har den simple
funktion at pastaen absorberer saucen, der samtidig jævnes let af det
stivelsesholdige pastavand.

Et andet godt tip er at undgå at drukne sin pasta i sauce. Selvom saucen
er den egentlige smagsgiver, er selve smagen af pastaen en vigtig del af
det italienske køkken, og man vil opleve at en simpel ret, såsom pasta
med tomatsovs, smager markant bedre, hvis man kan smage både pastaen og
saucen.

Til sidst må man sige, at en grundsten i meget af det italienske køkken
er god olivenolie -- og rigeligt af den.

## Hjemmelavet pasta uden maskine

*\
Til 2 personer*

**Ingredienser**

2 æg

160-170 gram tipo 00 mel

1 stort nip salt

**Opskrift**

Lav en brønd af mel, og kom æg og salt i midten. Pisk langsomt melet ind
i ægget med en gaffel indtil det ikke længere er flydende. Skrab gaflen
ren med fingrene, og ælt resten af melet og æggemassen sammen. Da det er
en meget tør dej, kan den være hård at ælte; brug eventuelt én hånd til
at skubbe dejen væk med håndfladerne, og træk den tilbage med fingrene
uden at dejen slipper køkkenbordet. Når dejen er elastisk, glat og blank
i overfladen, pakkes den ind i køkkenfilm og sættes på køl inden brug,
mindst 30 minutter.

Når pastaen skal rulles ud, drysses køkkenbordet rundhåndet med mel.
Pastaen tages ud af filmen og drysses ligeledes med mel. Med en
kagerulle rulle den ud på langs og foldes tilbage over sig selv i
tredjedele. Rotér dejen 90 grader, og gentag indtil den er foldet og
rullet 3 gange i alt.

Rul derefter pastaen ud til en passende tykkelse. Vær opmærksom på at
der er plads nok til at rulle pastaen ud. Hvis det ikke er tilfældet, må
man dele pastaen i mindre stykker og gøre det over flere omgange. Når
pastaen er cirka 1,5 mm tyk, skæres den ud i den bredde, man ønsker, og
drysses let med mel, så pastaen ikke klistrer sammen.

*Note: Dejen vil virke våd i starten, men hold igen med melet, da den
bliver mere tør efterhånden som æggene absorberer melet. Virker den for
tør, kan man fugte sine hænder med koldt vand og ælte videre indtil
vandet er inkorporeret.\
*

## Pasta med muslinger og chorizo

*Til 4 personer*

**Ingredienser**

1 kg muslinger

60-80 gram tørret chorizo

500 gram tørret linguine

1 stort skalotteløg

½ fed hvidløg, kernen fjernet

125 ml tør hvidvin

**Opskrift**

Sautér tern af chorizo over medium varme. Samtidig koges tørret pasta i
saltet vand. Når chorizoen begynder at smide sit fedt, kommes
fintsnittede skalotteløg og hvidløg ved og sauteres indtil bløde. Kom de
rensede muslingerne ned i gryden, og tilsæt hvidvin. Justér varmen, så
vinen kommer i kog, og lad muslingerne dampe i 2 minutter. Dræn så
pastaen helt, da der er nok væde fra muslingerne til at danne sauce.
Tilføj pastaen til gryden med de dampede muslinger, tilsæt olivenolie,
og lad retten simre i 1 minut før servering.

*Note: Muslinger skal være friske og levende; det vil sige at de skal
være tæt lukkede før tilberedning og vidt åbne efter tilberedning. Selv
muslinger, der købes klar til brug, bør tjekkes igennem for døde eller
ødelagte muslinger samt rensens for "skæg", som er de tråde, der til
tider findes på ydersiden af muslinger.*

## Pasta med tomatsovs

*Til 4 personer*

**Ingredienser**

500 gram tørret pasta

Tomatsovs (se side 125)

Basilikum

Olivenolie

Salt

Peber

**Opskrift**

Kog 500 gram god tørret pasta i rigeligt saltet vand. Når pastaen har
1-2 tilbage af den vejledende kogetid, tages en kop kogevand fra, og
pastaen drænes, hvorefter den kommes tilbage i gryden. Tilsæt nok
tomatsovs til at pastaen er godt dækket uden at drukne i sovs, og tilsæt
også halvdelen af kogevandet. Kog pastaen sammen med saucen 1-2
minutter. Justér smagen med salt, peber og sukker, og justér
konsistensen med kogevandet, så pastaen er løs uden at være våd. Servér
med revne totter af frisk basilikum og nogle gode dryp olivenolie.

## Pasta med fennikel, tomat og rucola

*Til 4 personer*

**Ingredienser**

500 gram tørret pasta

1 stort hoved fennikel

80-100 gram vasket rucola

Olivenolie

Salt

Peber

**Opskrift**

Skær et hoved fennikel i både med roden intakt, krydr med salt og peber,
og steg gyldne og møre i olivenolie. Mens bådene af fennikel steger,
koges pasta i saltet vand. Dræn pastaen, og tilsæt tomatsovs. Lad
pastaen simre yderligere et minut før rucola og olivenolie tilsættes.
Smag til med salt, peber, citronsaft og eventuelt et nip tørret chili.
Servér med bådene af stegt fennikel.

## Pasta bolognese

*Til 4 personer*

**Ingredienser**

500 gram hakket oksekød 9-15 %

1 stort løg

1 stor gulerod

1½ stængel blegselleri

1 fed hvidløg

2½ spsk. tomatpuré

½ tsk. tørret timian

3 laurbærblade

4½ dl sødmælk

1½ dl tør vermouth (eller hvidvin)

½ dl grøntsagsfond/hønsefond

Salt

Peber

Olivenolie

**Opskrift**

Hak løget fint, skær sellerien i tynde skiver, riv guleroden groft og
sautér grøntsagerne i 4-5 spsk. olivenolie indtil grøntsagerne er faldet
sammen, men uden at de tager farve. Når grøntsagerne er tilberedt,
kommes det hakkede kød i og brunes. Krydr med salt, peber og tørret
timian. Når kødet har taget farve, tilsættes koncentreret tomatpuré og
sauteres i 5-10 minutter indtil tomatpuréen er stegt igennem. Tilsæt
fond, vermouth og sødmælk, samt laurbærblade, og lad retten simre i 1-1½
time med låg på klem indtil kødsovsen er jævnet og cremet. Tag
laurbærbladene fra, og smag til med salt og peber -- som regel en god
del af begge.

## Pasta med spinat i fløde

*Til 4 personer*

**Ingredienser**

500 gram god tørret pasta

250 gram frisk spinat/optøet spinat fra frost

1 lille løg

½ fed hvidløg

¼ liter piskefløde

Salt

Peber

Muskatnød

**Opskrift**

Blanchér spinatbladene i saltet vand, og køl dem derefter i rigeligt
koldt vand. Klem spinaten tør, og hak groft. Kog pastaen i rigelig
saltet vand, 1-2 minutter kortere end den vejledende kogetid. Hak løg og
hvidløg fint, og sautér begge dele i smør. Kom det hakkede spinat ved,
og krydr med salt, peber og muskatnød. Kom piskefløde ved, og reducér
med to tiendedele før pastaen kommes ved sammen med en anelse af
kogevandet. Lad retten simre yderligere et minut, og smag til med salt
og citronsaft.

Velegnet som tilbehør til laks sammen med friske cherrytomater.

## Pasta med tomat og spinat 

*Til 4 personer*

**Ingredienser**

500 gram god tørret pasta

250-350 gram optøet spinat fra frost

15-20 cherrytomater

3 forårsløg

½ fed hvidløg, kernen fjernet

Tørrede chiliflager

1 lille bæger 38 % creme fraiche

Olivenolie

Salt

Peber

Citronsaft

**Opskrift**

Kog pasta i saltet vand. Når der er 5 minutter tilbage af kogetiden,
klemmes det optøede spinat fri for vand og kommes ned i det kogende vand
sammen med pastaen. Når spinaten har kogt i 3-4 minutter, og derved er
kogt igennem, tages en kop kogevand fra, hvorefter pasta og spinat
drænes i et dørslag. Sæt gryden tilbage på medium-høj varme, og kom
forårsløg, hvidløg og tørret chili ved. Sautér kortvarigt, kom halve
cherrytomater ved, og sautér i 5-10 minutter indtil smagene har samlet
sig og noget af væsken fra tomaterne er kogt væk. Kom spinat og pasta
tilbage i gryden med creme fraiche og lidt olivenolie. Kog sammen 2-3
minutter, og justér smagen med salt, peber og citronsaft.

## Pasta med svampe og græskar

*Til 4 personer*

**Ingredienser**

500 gram god tørret fuldkornspasta

1 lille bakke markchampignon

250 gram græskarpuré (se side 37)

2-3 håndfulde solsikkekerner

80 gram rucola

Vinaigrette

**Opskrift**

Kog pastaen i saltet vand. Imens renses svampene og skæres i kvarte,
salaten skylles og solsikkekernerne ristes gyldne og sættes til
afkøling. Når pastaen er 3-4 minutter fra at være færdig, drænes den for
det meste af kogevandet (lad cirka 1 kop være tilbage), og puréen
tilsættes og bringes i kog. Lad pastaen simre med puréen indtil den er
kogt ind til en cremet sauce og pastaen er mør. Mens puréen koger ind,
sauteres svampene i en anelse neutral olie under høj varme indtil de er
gyldne, men stadig har bid.

Servér pastaen drysset rundhåndet med ristede solsikkekerner, svampe og
en stor håndfuld rucola, vendt i en mild vinaigrette.

## Pasta med linseragout

Til 4 personer

**Ingredienser**

200 gram Puy-linser (også solgt som delikatesselinser)

125 ml tør vermouth

1 stort løg

1 stor gulerod

2 stængler blegselleri

2 fed hvidløg

2 spsk. tomatpuré

1 dåse flåede tomater

Olivenolie

Grøntsagsfond

Sherryeddike

Cayennepeber

Salt

Peber

Sukker

**Opskrift**

Snit løg, hvidløg og blegselleri fint, skyl linserne under koldt vand,
og riv guleroden groft. Sautér løg, hvidløg og blegselleri i olivenolie
med et nip salt og peber over moderat varme indtil klare. Kom tomatpuré
ved, og sautér indtil puréen begynder at tage en rustrød farve og dufte
sødt. Kog gryden af med den tørre vermouth, og reducér med en tiendedel.
Kom linser, gulerod og flået tomat ved sammen med en stor kop
grøntsagsfond. Dæk gryden med et låg sat på klem, og lad retten simre
30-35 minutter indtil linserne er møre, men stadig faste, og spæd til
med mere grøntsagsfond hvis linserne begynder at koge tørre. Smag til
med salt, peber, cayennepeber og sukker samt eventuelt en anelse
sherryeddike.

## Pasta med squash og ærter

*Til 2 personer*

**Ingredienser**

1 portion hjemmelavet pasta skåret til pappardelle

1 lille økologisk squash

2 håndfulde ærter, gerne friske

125 ml tør vermouth

1 spsk. smør

Citronsaft

Salt

Peber

**Opskrift**

Bring en gryde med rigeligt saltet vand i kog. Sæt en pande over medium
varme, kom vermouth ved, og reducér til det halve. Trim top og bund af
squashen, og halvér den. Skær hver af de halve squash i skiver, gerne
nogle millimeter tykke. Når vermouthen er reduceret, kommes smørret ved
sammen med ærterne og skiverne af squash. Krydr med salt og peber, og øg
varmen, så panden kommer i kog. Kom samtidig pastaen i det kogende vand.
Kog pastaen i 2 minutter mens grøntsagerne dampes i blanding af smør og
vermouth. Efter 2 minutter tages pastaen op og blandes med grøntsagerne
i panden sammen med noget af pastakogevandet. Kog det hele sammen 1-2
minutter, og smag til med salt, peber og citronsaft.

*Note: Denne ret er et eksempel på hvordan en ret kan fungere med nogle
få gode ingredienser. Derfor er det vigtigt at pastaen er af god
kvalitet, hvis ikke hjemlavet, samt at squashen er lille og økologisk,
så den forbliver fast efter tilberedning.*

# 

# 

# 

# Risotto

Her gives to måder at lave risotto på: den traditionelle metode og en
nemmere version, der er velegnet til hverdagsmad. Derudover er der nogle
eksempler på variationer af risotto, selvom retten selvfølgelig kan
varieres i det uendelige.

## Den traditionelle metode

*Til 2 personer*

**Ingredienser**

1 skalotteløg

3-4 håndfulde carnaroli- eller arborio-ris

1-1¼ liter lys hønsefond, eller efter behov

1 lille glas hvidvin

1 tsk. smør

2 håndfulde friskrevet ægte parmesan

Olivenolie

Salt

Peber

**Opskrift**

Sautér finthakkede skalotteløg i olivenolie uden at de tager farve. Når
løgene er klare, tilsættes ris af arborio-sorten, som sauteres indtil
deres gennemsigtighed forsvinder. Dette er vigtigt for at holde risenes
form under tilberedningen. Kog af med hvidvin, og reducér vinen væk. Kog
risene under omrøring i lys hønefond, der tilsættes over 3-4 omgange.
Når risene er al dente, tages de af varmen og færdiggøres med koldt smør
og revet parmesan samt salt, peber og citronsaft efter smag. Den færdige
konsistens skal være cremet og løs; hverken en grød eller en suppe.

## Den nemme metode

*Til 2 personer*

**Ingredienser**

1 lille løg

3-4 håndfulde carnaroli- eller arborio-ris

1-1¼ liter hønefond

1 tsk. smør

1 lille glas tør vermouth (kan erstattes med 1 spsk. hvidvinseddike)

2 håndfulde friskrevet parmesan

Olivenolie

Salt

Peber

**Opskrift**

Finthakkede løg sauteres i olivenolie, hvorefter risene tilsættes og
steges af. Kog af med hvidvinseddike eller vermouth, og reducér væsken
helt væk. Dette er især vigtigt med eddike for at minimere eddikens
skarphed. Tilsæt halvdelen af fonden, og lad risene simre de første 8-10
minutter under låg på lavt blus uden omrøring. Når risene er halvt
tilberedte, begyndes omrøringen og den gradvise tilsætning af fond.
Dette er vigtigt i slutningen for at undgå at den nu tyknede masse
brænder på, såvel som for at arbejde risenes stivelse ud i risottoen og
derved jævne retten. Når risene er al dente, eller som man nu kan lide
dem, færdiggøres retten med smør og parmesan samt eventuelt citronsaft.

*Note: Der er nogle enkelte udfordringer i at lave risotto på
hverdagsplan. Den første er vin, da man ikke altid, eller nogensinde,
lige har en sjat hvidvin stående i køleskabet. Dernæst er der
konsistensen af risen, hvor mange foretrækker at man tager risen lidt
forbi al dente. Til sidst er der den konstante omrøring, hvor det kan
tænkes, at det ikke altid lader sig gøre at give sin risotto udelt
opmærksomhed i 20-25 minutter. Derfor kan man skrue lidt ned for
ambitionerne og lave en nemmere udgave af risotto. Denne metode giver
også et rigtig godt produkt, omend man bør undgå at servere det for
eventuelle italienske gæster eller andre, der er dogmatiske omkring
italiensk madlavning.*

## Variationer af risotto

### Risotto med svampe 

En risotto startes som normalt. Når risene er ristet af, kommes kvarte
champignon ved og steges med indtil al væde er fordampet. Kog af med
ekstra tør vermouth, og fortsæt risottoen som normalt. Tilsæt eventuelt
tør eller frisk timian. Servér risottoen med smørristede svampe på
toppen og en bitter salat som rucola, frisee eller radicchio. Har man
tørrede svampe, kan de udblødes, hvorefter væden kan bruges som fond i
risottoen og de udblødte svampe kan steges op som tilbehør.

### Risotto med knoldselleri 

En risotto startes som normalt. Når risene er halvt møre, tilsættes puré
af knoldselleri og koges med. Konsistensen justeres med fond og
risottoen færdiggøres med citronskal, rucola samt en smule parmesan og
smør. Servér til smørristede stykker knoldselleri.

### Risotto med ærter, squash og citronskal

En risotto startes som normalt. Når risene er næsten møre, kommes ærter
og små tern af squash ved og tilberedes let. Færdiggør enten klassisk
med smør og parmesan, eller færdiggør med en skefuld god flødeost eller
en fed creme fraiche.

## Arancini

*Til 2 personer som hovedret/4 personer som forret*

**Ingredienser**

900 gram kold risotto

1 æg

3-4 håndfulde rasp

500-600 ml neutral olie

Tørret salvie

Cayennepeber

Salt

Peber

**Opskrift**

Rør æg og den kolde risotto sammen, og form til små kugler på størrelse
med en golfbold. Sæt eventuelt de formede kugler på køl en halv time, så
er de nemmere at håndtere. Kom rasp i et fad eller en dyb tallerken, og
smag til med salt, peber, cayennepeber og tørret salvie. Dæk hver
risottokugle grundigt i rasp, og sæt til side.

Har man en friteuse, kan man stege sine arancini i 6-8 minutter på 180
grader, eller indtil gyldne og sprøde, og derefter sætte dem på køl på
en bagerist sat over køkkenrulle. Ellers kan man dække en stålgryde
eller pande med 2-3 cm olie og varme op til 180 grader. Steg 4-5
minutter på hver side, og kontrollér løbende at olien er 180 grader
varm. I starten kan man med fordel hælde den varme olie over toppen af
sine arancini for at forme en sprød skal hele vejen rundt, der holder
sammen på kuglen under stegning. Men vær forsigtig med den varme olie.
Når de er gyldne og sprøde, sættes de ligeledes på køl på en bagerist
over køkkenrulle.

De friterede arancini kan holdes på en bagerist i 30-45 minutter ved
stuetemperatur, og sprødes op 10 minutter i ovnen, på 175 grader
varmluft. Servér med creme fraiche smagt til med havsalt samt eventuelt
krydderurter.

*Note: Denne ret kan varieres i det uendelige. Risottoen, raspen og
dippen kan smages forskelligt til, og man kan forme arancini omkring små
stykker mozzarella. Som ved al fritering -- især uden en friteuse med
termostat -- skal man være opmærksom på den varme olie. Hav eventuelt et
opvredet viskestykke klar, og undlad naturligvis at komme vand i den
varme olie.*

*\
*

# 

# 

# 

# Grøntretter

## Tærte med spinat og peberfrugter

*Til 4 personer*

**Ingredienser**

1 portion tærtedej (side 169)

500 gram optøet spinat fra frost eller blancheret frisk spinat

2 peberfrugter

80-100 gram feta

8 æg

1 fed hvidløg

Salt

Peber

½ dl olivenolie

**Opskrift**

Drys et bord let med mel, og rul tærtedejen ud så den er 2-3 mm tyk.
Drys dejen let med mel efter behov, men undlad at bruge for meget. Børst
eventuelt overskydende mel af før dejen bages. Kom den udrullede dej i
et smurt 26 cm tærtefad, og form dejen i fadet. Klip eventuelt den
overskydende dej af, men sørg for at have en ekstra centimeter langs
kanten, da den vil skrumpe under bagning. Dejen skal først bages blindt:
Dette gøres ved at dække den med et stykke bagepapir og lægge noget vægt
oven på, for eksempel tørrede kikærter eller bønner. Krøller man først
bagepapiret sammen og folder det ud igen, er det nemt at få det til at
tage form efter tærtefadet. Tærten bages nu cirka 15-20 minutter ved 160
grader varmluft indtil gennemtilberedt. Fjern bagevægten og papir, og
bag tærten i yderligere 5 minutter for at sikre at bunden også er bagt
igennem.

Mens tærten bager kan man forberede fyldet. Peberfrugterne skæres i
skiver og sauteres i olivenolien sammen med hvidløgsfeddet, der pilles
og deles i halve. Krydr let med salt og peber. Steg peberfrugterne
indtil de begynder at tage farve, og kassér da hvidløget. Mens
peberfrugterne steger, klemmes spinaten fri for vand og hakkes groft.
Når peberfrugterne har taget farve, kommes spinaten ved og sauteres
igennem. Smag til med salt og peber. Slå æggene ud i en skål, smag til
med en lille tsk. salt og rigeligt peber, og pisk sammen. Skær til sidst
fetaosten i grove tern, og sæt til side.

Når tærtebunden er bagt af, spredes fyldet over bunden, æggemassen
hældes over og fetaen spredes over toppen. Bag cirka 45 minutter på 150
grader varmluft eller indtil æggemassen er fast og toppen gylden.

*Note: Gem de bønner, kikærter eller andet, der bruges som bagevægte, da
disse kan genbruges. Sørg dog for at de kølet helt af før de pakkes
væk.*

## Squashtærte

*Til 4 personer*

**Ingredienser**

*Til fyldet*

3 store økologiske squash

2 forårsløg

3 æg

Rasp

Salt

Peber

Olivenolie

Cayennepeber

*Til dejen*

400 gram hvedemel

100 gram olivenolie

80-120 gram koldt vand

Salt

*\
*

**Opskrift**

Sigt hvedemelet ud på et rent bord, kom et nip salt ved, og hæld
langsomt olien ned i midten af melet mens massen blandes sammen med
fingerspidserne. Når olivenolien er blandet jævnt ud i melet, kommes
vand ved indtil dejen netop kan samles til en kugle. Undgå at
overarbejde dejen; den skal kun samles, ikke æltes. Pak ind i
køkkenfilm, og sæt på køl i mindst 2 timer. Når dejen har hvilet, rulles
to tredjedele ud til tærtebunden, og den resterede tredjedel sættes til
side til toppen.

Form og bag tærten blindt (se afsnit om teknik) en 180 grader
varmluftsovn indtil dejen er helt gennembagt, cirka 20 minutter. Imens
rives squashene groft, saltes let og sættes til side i 10 minutter før
de klemmes frie for vand. Snit forårsløgene fint, og sautér dem i en
anelse olivenolie før de revne squash tilsættes og steges med i 5-10
minutter indtil blandingen begynder at falde sammen. Kom til afkøling i
en skål, bland med en stor håndfuld rasp, og smag til med salt og peber.

Rul den sidste del af tærtedejen ud til et låg, slå æggene ud, og pisk
dem sammen med salt og en knivspids cayennepeber før de blandes med
resten af tærtefyldet. Kom fyldet i tærtebunden, læg låget over, og klem
siderne af tærten sammen. Lav et hul i midten, så damp kan slippe ud, og
bag 25-30 minutter på 190 grader varmluft indtil toppen er sprød og
fyldet sat.

Lad tærten køle 20-30 minutter på en bagerist før den skæres ud.

*Note: I stedet for en traditionel tærte kan denne opskrift også laves
som pirogger, hvor stykker af dejen foldes omkring fyldet og samles
langs kanten.*

## Orientalsk hokkaidosuppe

*Til 6 personer*

**Ingredienser**

1 hokkaidogræskar

8-10 cm ingefær

3 fed hvidløg

1 stjerneanis

Hønsefond

2 laurbærblade

1-1½ spsk. sambal oelek (kan erstattes med en anden form for chili)

Fiskesauce

**Opskrift**

Skær græsskaret i ensartede tern, og sautér over høj varme med et stort
nip salt. Tilsæt grove skiver ingefær, hel stjerneanis samt 3
grofthakkede fed hvidløg. Sautér indtil hvidløgene er aromatiske, tilsæt
sambal oelek, dæk med hønsefond, og lad simre under låg i 1 time. Fjern
stjerneanis, ingefær og laurbærbladene. Blend indtil suppen har en fin
og glat konsistens, og smag til med fiskesauce, salt, peber og sambal
oelek. Servér med brød, fed creme fraiche og ristede græskarkerner.

## Stegt polenta med porre og svampe 

*Til 2 personer*

**Ingredienser**

1 dl polenta

Hønsefond (kan erstattes af grøntsagsfond eller vand)

250 gram champignon

1 porre

1 fed hvidløg

Olivenolie

Salt

Peber

**Opskrift**

Rens porren for sand ved at skære den i fjerdedele med roden holdt
intakt, hvorefter den skylles grundigt under rindende vand. Rens
champignonerne ved at skylle dem kortvarigt i rigeligt vand, hvorefter
de tørres grundigt umiddelbart efter. Knus hvidløget, fjern skrællen, og
hak fint.

Kog polentaen med 4 dl hønsefond i 30-40 minutter under låg. Rør ofte,
så den ikke brænder på. Skær svampene i kvarte, og sautér i olivenolie
under middelhøj varme. Imens snittes porren fint. Når svampene har smidt
deres vand og dette er kogt væk igen, kommes porre og det hele hvidløg
ved og sauteres sammen med svampene indtil porren har mistet sin rå smag
og falder sammen.

Når polentaen er gennemtilberedt, kommes blandingen af svampe og porre
ved, og det hele smages til med salt og peber. Kom blandingen i et
velsmurt fad, og lad det køle ned til stuetemperatur før det dækkes med
plastfilm og sættes i køleskabet nogle timer eller natten over.

Når polentaen er kølet ned, kan den vippes ud af formen og skæres i
portioner. Ved servering steges polentaen gylden på en pande og varmes
igennem i en moderat ovn.

*Note: Polenta på denne måde kan laves i et utal af variationer og
fungerer både som en ret i sig selv og som tilbehør. Fordi det er noget
omstændigt at lave, kan man med fordel lave en stor portion og løsfryse
det i mindre portioner.*

## Linsesuppe med røget paprika

*Til 6 personer*

**Ingredienser**

½ dl olivenolie

4 fed hvidløg

5 gulerødder

5 kartofler

½ spidskål

2 dl Puy-linser

3 spsk. tomatpuré

1 dåse hakkede tomater

**¼** tsk. røget paprika

½ tsk. cayennepeber

1½ dl tør vermouth

4-5 dl hønsefond

Salt

Peber

Sukker

Balsamico

**Opskrift**

Hak hvidløget fint, og kom i en stor gryde sammen med olivenolien. Sæt
over lav varme, så hvidløgene trækker smag ud i olien. Imens skrælles
gulerødder og kartofler og skæres i grove tern. Når hvidløgene begynder
at syde i olien, kommes tomatpuré ved og steges i nogle minutter før de
hakkede tomater, vermouth, den røgede paprika og cayennepeberet
tilsættes. Reducér blandingen en tredjedel før gulerødder, linser og
kartoflerne tilsættes. Dæk med hønsefond, og lad simre under låg i 30-35
minutter eller indtil alt er mørt. Rens spidskålet, og hak det groft.
Kom kål i, og kog retten uden låg i nogle minutter. Smag til med salt,
peber, sukker og balsamico. Servér eventuelt med creme fraiche.

*Note: Dette er en god restesuppe, og stort set alle grøntsager vil
fungere i den.*

## Vilde ris i tomatsovs med stegt selleri

*Til 4 personer*

**Ingredienser**

4 dl vilde røde ris

2 spsk. tomatpuré

1 løg

2 fed hvidløg

2 dåser flåede tomater

125 ml tør vermouth

¼ tsk. røget paprika

½ knoldselleri

Salt

Peber

Olivenolie

Smør

**Opskrift**

Sautér løg og hvidløg i olivenolien med et nip salt. Undgå at løgene
tager farve. Kom tomatpuré ved, og steg videre i nogle minutter indtil
tomatpuréens rå duft aftager. Kom ris og røget paprika ved sammen med
vermouth, og kog en tiendedel ind før de flåede tomater kommes ved og
risene til sidst dækkes af grøntsagsfond eller vand. Kom et stort nip
salt, friskkværnet peber samt et nip sukker ved, og lad risene simre 45
minutter under hyppig omrøring. Kom mere vand ved, hvis risene begynder
at koge tørre.

Mens risene koger, forvarmes en ovn på 200 grader varmluft og sellerien
skrælles og skæres i tykke både. Når risene er 15 minutter fra at være
færdige, steges sellerien gyldne i en blanding af olivenolie og smør,
krydres med salt og peber og tilberedes færdige i den varme ovn.

*Note: Hvis det er i sæson, kan man vende noget ribbet grøntål i risene
de sidste 5 minutter af kogetiden. **\
***

## Sød kartoffel med Cajun-krydderi og coleslaw

*Til 2 personer*

**Ingredienser**

1 stor sød kartoffel (cirka 600 gram)

Cajun-krydderi

Neutral olie

Coleslaw

**Opskrift**

Skær kartoflen i store både, dæk bådene let i olie, og krydr rundhåndet
med Cajun-krydderi. Købes dette færdigt, er det værd at gå efter et
kvalitetsmærke inden for krydderier. Bag i en varmluftsovn på 220 grader
indtil møre og let brankede i kanterne, så kartoflerne får en let
bitterhed.

Servér med en coleslaw smagt til med æbletern og ristede græskarkerner.

*Note: Retten fungerer da søde kartofler spiller godt sammen med
Cajun-krydderi, og sammen med coleslaw får retten et præg af
sydamerikansk comfort food.*

## Vegetarkarry med peanutbutter og tomat

*Til 4 personer*

**Ingredienser**

1 lille hoved blomkål

2 dåser gode flåede tomater

1 dåse kikærter

2-3 spsk. cremet 100 % peanutbutter

1-2 spsk. stærk rød karrypasta

Soyasauce

Risvineddike

Sambal oelek/chilisauce

Salt

Peber

**Opskrift**

I en gryde over medium varme ristes rød karry pasta af indtil det
afgiver sin smag, hvorefter gryden koges af med risvineddike. Når
eddiken er fordampet, tilsættes drænede forkogte kikærter, flåede
tomater og peanutbutter. Lad retten simre en halv times tid mens
blomkålen hakkes groft. Efter en halv time tilsættes blomkålen. Retten
skal simre yderligere en halv times tid indtil blomkålen er mør. Smag
til med soyasauce, risvineddike, chili og sukker.

Serveres med ris.

## Linsebøffer

**Ingredienser**

2 dl Puy-linser

5 dl vand

1 æg

½ dl finvalsede havregryn

1 tsk. hvidvinseddike

1 tsk. tørret salvie

1 spsk. vand

1 spsk. olivenolie

1 knivspids cayennepeber

2 fed hvidløg

3 laurbærblade

Worcestershire sauce

Salt

Peber

**Opskrift**

Kog linserne i vandet med hele fed hvidløg og laurbærblade i 15-20
minutter eller indtil møre. Sigt kogevandet fra, og pulsér linserne i en
minihakker 10-15 gange eller indtil hakkede, men ikke moste. Smag
linserne til med salt, peber, hvidvinseddike, tørret salvie og
cayennepeber -- sørg for de er smagt godt til, da linser nemt smager
fadt, hvis ikke de får nok salt og syre. Bland linserne sammen med æg og
havregryn, og sæt på køl i 30 minutter. Form til bøffer på 1 stor
centimeter i højden, og bag 15 minutter på 220 grader varmluft. Ved
servering kan de steges gyldne på en pande og holdes lune i en varm ovn.

## Ratatouille

*Til 4 personer som tilbehør/2 personer som hovedret*

1 squash

1 aubergine

2 røde peberfrugter

100-150 ml tomatsovs (se side 125)

2 løg

3 fed hvidløg

Olivenolie

Salt

Peber

**Opskrift**

Forvarm en ovn på 175 grader varmluft. Skær auberginen i store stykker,
salt let, og sæt til side i 10 minutter. Skær squash, løg og
peberfrugter i store stykker, og knus hvidløgene let med den flade side
af en kniv. Dæk bunden af et stort ovnfast fad med tomatsaucen, krydr
løg, squash og peberfrugter let med salt, og fordel alle grøntsagerne
jævnt i fadet. Kværn rigeligt groft peber over, tilsæt et rundhåndet
stænk olivenolie på toppen, og bag i ovnen i 1-1¼ time eller indtil
grøntsagerne er meget gyldne og møre. Vend grøntsagerne en gang eller to
mens de steger, og skrab gerne siderne af fadet med en træske, så den
karamelliserede tomatsovs i kanten bringes tilbage i retten. Kom lidt
vand ved, hvis ratatouillen begynder at stege tør. Krydr ratatouillen
med groft peber og groft havsalt efter behov, når den er færdig.

## Tatar af tørrede rødbeder

*Til 4 personer*

**Ingredienser**

8 rødbeder

2 tsk. kapers

1 tsk. ketchup

3 tsk. finthakkede skalotteløg

½ tsk. dijonsennep

3 dråber Tabasco

4 tsk. Worcestershire

2 tsk. cornichoner

Groft salt

Salt

Peber

**Opskrift**

Rødbeder skylles, tørres, sættes på et leje af groft salt og bages
indtil møre i en 200 grader ovn uden varmluft. Rødbederne børstes
herefter fri for salt og sættes i en 60 grader ovn uden varmluft natten
over. Efterfølgende skrælles de, skæres i små tern og smages til på
klassisk tatar-manér.

Det er svært at sætte mål på tatar, da det en balance mellem de
forskellige smage samt ens egen præference. Dog skal man være opmærksom
på ikke at overdøve smagen af selve rødbeden, da de fleste smagsgivere i
tatar er meget kraftigt smagende.

*Note: Denne opskrift tager lidt tid, men er for så vidt ikke særlig
svær. Til gengæld får man en vegetarisk version af en klassisk tatar med
en enorm fin smagsdybde, noget man ellers ofte kan savne i vegetariske
tatarer.*

# 

# 

# 

# Salater

Med salater er det lidt forskelligt, hvornår det er bedst at komme sin
dressing eller vinaigrette på. Generelt kan man sige, at man for
bladsalater bør komme dressing på lige før servering, da bladene bliver
nedbrudt af dressingen -- især en syreholdig dressing som en
vinaigrette. Kålsalater med dressing er derimod mere robuste, og vil i
nogle tilfælde kunne holde sig friske til dagen efter; coleslaw vil
endda kun blive bedre, hvis den får lov at stå nogle timer før
servering.

## Salat med sød kartoffel og dild

*Til 2 personer*

**Ingredienser**

1 stor sød kartoffel

10 cherrytomater

100 gram frisk spinat

Frisk eller tørret dild

Sennepsvinaigrette

Olivenolie

Salt

Peber

**Opskrift**

Skræl kartoflen, og skær den i 1 cm skiver. Krydr med salt og peber, og
vend i en anelse olivenolie. Steg på en varm grillpande eller på en
bageplade i en ovn med grillen tændt. Når de søde kartofler er møre,
tages de ud og køles af.

Vask tomater og halvér dem. Skyl og tør spinaten. Når skiverne af sød
kartoffel er kølet, samles salat og smages til med sennepsvinaigrette,
salt, peber og en stor håndfuld frisk dild eller ½ tsk. tørret dild.

## Gulerodssalat med spidskommen

*Til 2 personer*

**Ingredienser**

4-5 store gulerødder

4-5 spsk. 2 % græsk yoghurt

1-2 håndfulde græskarkerner

½ tsk. spidskommen

¼ tsk. sukker

Salt

Peber

**Opskrift**

Rist solsikkekernerne på en tør pande, og sæt til afkøling. Riv
gulerødder groft på et råkostjern, og vend dem sammen med den græske
yoghurt og solsikkekerner. Smag til med spidskommen, salt, sukker og
peber.

## Coleslaw med spidskål og gulerødder

*Til 2-personer*

**Ingredienser**

3 spsk. neutral mayonnaise

4 spsk. 2 % græsk yoghurt eller mager creme fraiche

1 tsk. dijonsennep

2 store gulerødder

½ spidskål eller hvidkål

**Opskrift**

En neutral mayonnaise lettes med lidt creme fraiche og smages yderligere
til med dijonsennep. Hakket hvidkål eller spidskål og revne gulerødder
samles med dressingen og sættes i køleskabet i nogle timer. Herefter
smages til med salt, peber og citronsaft.

*Note: Man kan smage salaten til med æbler, rosiner eller andre tørrede
bær eller frugter for lidt sødme. Friske krydderurter, især persille,
kan også vendes i til sidst for at gøre salaten lidt friskere i smagen.*

## Kål i mormor-dressing

*Til 2 personer*

**Ingredienser**

½ spidskål eller hvidkål

100 ml piskefløde

1 økologisk citron

Sukker

**Opskrift**

Fløde syrnes med citronsaft og smages til med sukker. Pisk dressingen
igennem så sukkeret opløses, men uden at danne flødeskum. Let den
eventuelt med lidt vand eller mælk, hvis den bliver for tyk. Bland med
finthakket hvidkål eller spidskål.

## Kålsalat med linser og solsikkekerner

*Til 4 personer*

**Ingredienser**

2 dl Puy-linser

1½ dl solsikkekerner

1 lille spidskål

1 økologisk citron

Olivenolie

Æbleeddike

**Opskrift**

*Forberedelse*

Kog linserne med 5 dl vand i 20-25 minutter. Imens ristes
solsikkekernerne gyldne og sættes til afkøling. Dræn linserne, og smag
til med salt, peber, æbleeddike, fintrevet citronskal og en god slat
olivenolie. Køl ned til stuetemperatur, og sæt derefter i køleskabet.

*Servering*

Kassér de yderste blade af spidskålet, og hak resten groft. Skyl og tør
eventuelt det hakkede kål, før det blandes med de afkølede græskarkerner
og linser. Smag til med citronsaft, olivenolie, salt og peber.

## Kålsalat med dild og ærter 

*Til 4 personer*

**Ingredienser**

1 lille hoved spidskål

½ bundt dild

100 gram fine ærter (eventuelt fra frost)

Vinaigrette på koldpresset rapsolie og æblecidereddike

**Opskrift**

Kom ærterne i kogende saltet vand, og blanchér i 1-2 minutter. Køl dem i
koldt vand, og sæt dem til afdrypning. Fjern de yderste blade fra
spidskålen, og snit resten groft. Skyl og tør eventuelt det hakkede kål.
Skyl og tør dilden, og hak fint. Bland salaten, og smag til med
vinaigrette.

## Grønkålssalat med sennepsvinaigrette

*Til 2 personer*

**Ingredienser**

150 gram grønkål

1 håndfuld ristede solsikkekerner

2 æbler

10-12 grønne asparges

Sennepsvinaigrette

Parmesan

**Opskrift**

Befri bladene på grønkålen fra de grove stilke, og kassér stilkene. Skyl
bladene, og tør dem. Skær den nederste del af de grønne asparges af, og
skyl dem grundigt. Sæt eventuelt i vand med hovederne nedad i 10-15
minutter for at fjerne sand. Tør aspargesene, og skær i stykker. Brug en
kartoffelskræller til at lave lange flager af parmesan, saml salaten i
en skål, og smag til med en sennepsvinaigrette.

## Kartoffelsalat

*Til 4 personer*

**Ingredienser**

1,5 kg nedkølede kogte kartofler

4 spsk. neutral mayonnaise

5-6 spsk. 18 % creme fraiche

3 forårsløg

Salt

Peber

Sherryvineddike

**Opskrift**

Skær kartoflerne i ens stykker. Rens forårsløgene, og snit dem fint.
Bland alle ingredienser i en stor skål, og fold forsigtigt salaten
sammen med en dejskraber. Smag til med salt, peber og et stænk eddike,
hvis kartoffelsalaten er for fad. Sæt på køl 1-2 timer før servering.

# 

# 

# 

# Retter med kød, fisk og æg

## Laks med sauté af røde peberfrugter, fennikel, løg og rucola

*Til 2 personer*

**Ingredienser**

2 portioner laksefilet

1 stort løg

1 lille fennikel

1 rød peberfrugt

80-100 gram vasket og tørret rucola

Olivenolie

Salt

Peber

**Opskrift**

*Til laksen*

Forvarm en ovn på 180 grader uden varmluft. Tjek laksen for ben, og dup
den tør med køkkenrulle. Varm en slip-let-pande, der kan gå i ovnen,
over medium varme. Når panden er varm, uden dog at være rygende, kommes
neutral olie ved. Laksen krydres på alle sider med salt og peber og
steges med skindsiden nedad. Efter 2 minutters stegning kommes panden i
ovnen og fiskes steges videre her i 7-8 minutter, hvis man stadig vil
have den en smule rosa i midten.

*Til tilbehøret*

Snit løg og fennikel i fine strimler, og skær peberfrugterne i ensartede
tern. Varm neutral olie op til det næsten ryger, og tilsæt ternene af
rød peber. Lad dem stege i olien uden omrøring indtil brankede. Tilsæt
fennikel og løg, og krydr med salt. Sautér med enkelte omrøringer indtil
løg og fennikel er møre og brankede enkelte steder -- uden dog at blive
brune og sødlige. Kom rucola og olivenolie ved, og smag til med salt og
peber.

## Spansk tortilla 

*Til 4 personer*

**Ingredienser**

8 æg

300 gram små forkogte kartofler

3 store løg

2 fed hvidløg

¼ tsk. cayennepeber

¼-½ tsk. røget paprika

Salt

Peber

**Opskrift**

Steg løg og hvidløg indtil let karamelliserede, og krydr med salt og
peber. Det er vigtigt, at grøntsagerne steges så længe at de frigiver
deres væske, så det ikke trækker ud i æggemassen når tortillaen bages.
Tilsæt cayennepeber og røget paprika, steg yderligere i nogle minutter,
og kom derefter varme, halverede forkogte kartofler ved. Har man
kartofler fra dagen forinden, kan de lunes i en mikroovn eller i kogende
vand. Dæk med en æggemasse af sammenpiskede æg, salt og peber, og bag
ved 150 grader indtil æggemassen er gennemtilberedt, cirka 25 minutter.

Tortillaen kan eventuelt gratineres med revet cheddar under en grill
(ovn sat på grill program) før servering.

## Wraps med æg og spidskål

*Til 2 personer*

**Ingredienser**

4 madpandekager/tortillas

4 æg

1 lille spidskål

2 forårsløg

½-1 spsk. fiskesauce

½-1 spsk. risvineddike

Sesamfrø

Chiliflager

Sriracha eller anden chilisauce

Neutral olie

Salt

**Opskrift**

Fjern de yderste blade fra spidskålet, og hak det groft. Varm en pande
med høje sider over middel varme, og kom en anelse neutral olie ved.
Krydr det grofthakkede kål med et nip salt, og steg det under låg med
hyppig omrøring indtil det begynder at falde sammen. Imens skylles
forårsløgene og hakkes groft. Rist også en håndfuld sesamfrø gyldne, og
dem sæt til side. Når kålen er faldet sammen, tilsættes forårsløgene med
et nip chiliflager og steges videre uden låg. Skru eventuelt en anelse
op for varmen; det gør ikke noget, hvis kål og løg tager en lille smule
farve. Når al væden er fordampet og kålen er færdigtilberedt, smages det
til med fiskesauce, risvineddike, salt, ristede sesamfrø og chiliflager
efter smag. Hold blandingen varm i en lun ovn, pisk æggene sammen med
salt og peber, og steg over middelhøj varme i neutral olie under
omrøring. Æggene skal ikke nødvendigvis blive til cremede røræg, men må
gerne steges hårdt, så de får lidt bid.

Lun tortilla/madpandekager i ovnen, og lav wraps med kålblandingen, æg
og Sriracha.

## Kyllingebryst med polenta

*Til 2 personer*

**Ingredienser**

1 stort kyllingebryst

1¼ dl polenta

1 tsk. smør

1 stor håndfuld revet parmesan

Hønsefond

Salt

Peber

**Opskrift**

Kog polentaen efter anvisning på posen, som regel 1:4 polenta til fond i
omkring 30-40 minutter. Når polentaen har kogt halvdelen af den anviste
kogetid, startes tilberedningen af kyllingebrystet.

Kyllingebrystet trimmes for blod, sener og fedt, og duppes af med
køkkenrulle mens en pande forvarmer over medium varme. Når panden er
varm, kommes der fedtstof på, og kødet krydres med salt og peber og
steges gyldent -- cirka 6-8 minutter på hver side mens varmen reguleres,
så kødet steger roligt. Når kødet er gennemstegt, tages panden af varmen
og kødet stilles til hvile i 5-10 minutter, gerne i en lun ovn. Dette
gør kødet mere mørt og saftigt.

Når polentaen er kogt mør og cremet, smages til den med en smule smør,
friskrevet parmesan samt salt og rigeligt peber.

*Note: Det mest populære stykke kød på en kylling er nok brystkødet. Det
er magert, og steger derfor meget nemt tørt, hvilket gør at man bør være
varsom med at overtilberede det, da det i så fald vil blive tørt og
trevlet. Stegning af et kyllingebryst er ikke meget anderledes end
stegning af andet kød, og er man helt på bar bund, kan man tjekke
afsnittet om stegning generelt.*

## Tarteletter 

*Til 6 personer*

**Ingredienser**

1 hel høne

2 løg

1 stor gulerod

2 stænger blegselleri

Peberkorn

Tørret timian

Laurbærblade\
Tarteletskaller

Salt

**Opskrift**

I en stor gryde sauteres grofthakket løg, hvidløg, gulerødder og
blegselleri i en anelse olie eller smør. Kom en hel høne i en gryde, og
dæk med vand. Tilsæt hele peberkorn, laurbærblade, tørret timian og et
nip salt. Lad kyllingen simre cirka halvanden time. Afskum løbende. Når
kyllingen er kogt mør, tages den op, og suppen sies og reduceres med
cirka 1/3 mens kyllingen køler ned. Åbn i mellemtiden hvide asparges på
dåse, og si væsken fra, uden dog at smide den væk. Når kyllingen er kold
nok til at håndtere, pilles kødet fra. I en sauterpande eller gryde
laves en blond opbagning af mel og smør, og den nu reducerede suppe sies
over i opbagningen under omrøring. Kom kød og aspargessnitter i sovsen,
og justér konsistensen med aspargesvand. Fyldet skal være et sted mellem
en sovs og en stuvning. Smag til med salt og peber, og servér i varme
tarteletskaller.

## Cæsarsalat med røget kylling

*Til 6 personer*

**Ingredienser**

1 hel røget kylling

3-4 hoveder hjertesalat

100 ml Cæsar-dressing (side 144)

100 gram cherrytomater

Brød til croutoner

Salt

Peber

**Opskrift**

Varm kyllingen i en 160 grader ovn uden varmluft en halv times tid. Skru
ovnen op til 200 varmluft i 5-10 minutter, så skindet bliver sprødt.
Mens kyllingen lunes igennem, renses og tørres salaten, tomaterne renses
og halveres, og croutoner forberedes.

Til croutonerne skæres brød med en tør krumme i grove tern. Imens
forvarmes en slip-let-pande over middelhøj varme. Kom olie på panden
(croutoner kan suge meget fedtstof, men kommes for lidt på, bliver de
ikke sprøde), og steg croutoner under omrøring, krydret med en anelse
salt og peber. Skru ned for panden, så croutonerne bruner, men uden at
brænde i kanterne. En god crouton tager tid, så start på disse så snart
kyllingen er i ovnen. Når croutonerne er gyldne og sprøde, køles de på
køkkenrulle. Efterfølgende kan de holdes ved stuetemperatur i en tæt
bøtte beklædt med køkkenrulle i bunden.

Lad kyllingen hvile i 5 minutter, når den er kommet ud af ovnen. Imens
anrettes salaten. Servér kyllingen ved siden af salaten, så varmen ikke
gør salatbladene bløde.

## Chorizo piperade

*Til 4 personer*

**Ingredienser**

6 peberfrugter, gerne forskellige farver

1 bundt forårsløg

1½ spsk. tomatpuré

80-100 gram tørret chorizo

Cayennepeber

Sherryeddike

Salt

Peber

**Opskrift**

Pil skindet af chorizoen, og skær i fine tern. Smelt langsomt fedtet fra
i en pande over middel varme. Skær peberfrugterne i tern. Når chorizoen
har smidt olien, tages ternene af panden, og peberfrugterne sauteres i
den tilbageværende chorizoolie. Når peberfrugterne har taget farve,
tilsættes tomatpuré, som brunes let. Kog derefter panden af med
sherryeddike, som reduceres væk. Tilsæt derefter chorizoternene og vand,
så det næsten dækker. Simr uden låg i ½-1 time. Når der er cirka 5
minutter tilbage, tilsættes finthakkede forårsløg. Smag til med salt,
sherryeddike og cayennepeber.

Velegnet med godt brød og en simpel salat.

## Chorizo med bønner og tomat 

*Til 2 personer*

**Ingredienser**

2 løg

2 fed hvidløg

1 dåse forkogte hvide bønner/butterbeans, skyllede

80 gram tørret chorizo

1½ spsk. tomatpuré

125 ml tør vermouth

Cayennepeber

Sherryeddike

Salt

Peber

**Opskrift**

Skær chorizoen i tern, og sautér over medium varme indtil fedtet er
smeltet fra. Kom fintsnittet løg og hvidløg på, og sautér uden at det
tager farve. Chorizoen krydrer retten, og man behøver ikke at salte før
den sidste justering af smagen. Når løgene er blevet bløde, kommes
tomatpuré ved og ristes af indtil det får en rustrød farve. Vær
opmærksom, da det let brænder på. Kog panden af med den tørre vermouth,
og reducér til halvdelen. Kom bønnerne ved, og justér konsistensen med
vand efter smag. Simr i 10-15 minutter, og smag til med salt, peber,
sherryeddike og et nip cayennepeber.

*Note: Kom eventuelt tern af knoldselleri i, eller vend til slut nogle
håndfulde ribbet grønkål i.*

## Farsbrød

*Til 6 personer*

**Ingredienser**

500 gram hakket oksekød

2 løg

2 fed hvidløg

1 æg

1 kop sødmælk

2 håndfulde rasp

80 gram pistacienødder

Muskatnød

Salt

Peber

**Opskrift**

Udblød rasp i sødmælk en halv time. Imens steges et fintsnittet løg og
et fed hvidløg indtil klaret, hvorefter de afkøles. Når raspen har
trukket med mælken, røres det sammen med et æg og samles med det hakkede
oksekød sammen med pistacienødder, salt, peber, muskatnød og den
nedkølede løgmasse.

Sæt på køl en lille halv time, og form efterfølgende til et farsbrød.
Bag ved 180 grader uden varmluft indtil gennemstegt, cirka en lille
time. Lad farsbrødet hvile et kvarter før det serveres.

Velegnet sammen med smørdampet spidskål og syltede tyttebær.

*Note: Ligesom til hakkebøffer er tricket til et godt farsbrød at undgå
at overarbejde kødet, så det bliver sejt. Traditionelt brugte man
brødkrummer til at strække kødet mængdemæssigt, men det er også med til
at gøre et farsbrød mørt.*

## Rejer med hvide asparges og dild-beurre blanc

*Forret til 4*

**Ingredienser**

170-200 gram forkogte rejer i så god kvalitet som kan findes

8 store hvide asparges, gerne danske eller tyske

300-350 ml beurre blanc (side 135)

1 bund dild

1 økologisk citron

Sukker

Salt

Peber

**Opskrift**

Det er vigtigt at rejerne er af meget høj kvalitet og smager frisk og
let sødmefuldt. Dræn rejerne for lage, og smag til, hvis nødvendigt, med
salt, peber og citronsaft. Nogle rejer har også godt af et meget lille
nip sukker for at fremhæve deres naturlige sødme. Sæt på køl i en si
over en skål.

Lav en beurre blanc ved at reducere hvidvinseddike og hvidvin med
finthakkede skalotteløg, en kvist timian og et laurbærblad. Når vinen er
kogt ind til en essens, kommes en anelse fløde ved og reduceres til det
halve, hvorefter koldt smør emulgeres ind i sovsen. Si, smag til med
salt, peber og citronsaft, og hold varm på lavt blus. Kom finthakket
dild i lige før servering.

Skræl de hvide asparges, og kog dem i saltet vand i 3-5 minutter
afhængigt af størrelse. Dryp af på et rent viskestykke, og servér med
rejerne og dild-saucen.

## Smørdampede porrer med bacon 

*Forret til 4*

**Ingredienser**

4 porrer

8 skiver økologisk bacon (cirka 100 gram)

7-8 spsk. rasp

Smør

Salt

Peber

Citronsaft

**Opskrift**

Skær de grønne toppe af porrerne, og gem til anden brug. Fjern det
yderste lag af bunden, og rens porrerne ved at sætte dem med toppen
nedad i vand 45 minutter, hvorefter de rystes. Tjek, at der ikke sidder
rester af skidt i toppen. Skær nu bunden af porrerne, og halvér sådan,
at hver porre bliver til to hele stykker af cirka 10 centimeter. Sæt til
side.

Hak tørsaltet bacon meget fint, og kom i en kold slip-let-pande, der
sættes på medium varme indtil baconen smider sit fedt og bliver sprød.
Tilsæt tørret rasp, og rist gyldent og sprødt. Sæt til side i en skål
beklædt med fedtsugende papir.

Bring en gryde med cirka 2 spsk. smør, 8 spsk. vand og 1½ tsk. salt i
kog. Kom porrerne i, læg låg på, og damp porrerne indtil møre, cirka
8-10 minutter. Kom en anelse citronsaft ved, og ryst gryden, så porrerne
dækkes af emulsionen af vand, smør og citronsaft.

*Note: Retten egner sig godt som forret, men kan også bruges som
tilbehør til andre retter. Hvis man vil, kan man også servere den med en
fed creme fraiche smagt til med salt og krydderurter samt en salat ved
siden af.*

## Confiteret andelår 

*Til 4 personer*

**Ingredienser**

4 andelår

Andefedt/neutral olie

Krydderurter (gerne friske)

2-3 enebær

Salt

**Opskrift**

I en minihakker eller morter køres salt, peber, timian, rosmarin,
laurbærblade og enebær til et groft pulver. Andelår saltes let med
krydderblandingen og sættes på køl natten over i en ren bøtte med låg.

Dagen efter skylles og duppes lårene grundigt af med køkkenrulle.
Derefter kommes de i et ovnfast fad med høj kant og dækkes af andefedt;
en neutral olie kan til nød også bruges. Det er en god idé at bruge et
fad, hvis størrelse passer til mængden af andelår, da man derved behøver
mindre fedtstof for at dække dem. Kom fadet i en 120 grader varm ovn
uden varmluft, og bag indtil kødet er meget mørt, typisk 3-5 timer,
afhængigt af hvor stort et fad, man bruger -- og dermed hvor længe, der
går før det kommer op i temperatur.

Andelårene køles ned i deres fedtstof og holdes dækket af fedt i
køleskabet, hvis de bruges inden for kort tid. Ellers kan de holdes på
frys, hvor de dog ikke skal være dækkede af fedtstof, da det så bliver
meget svært at tage et lår fra.

Ved servering steges andelårene sprøde på skindsiden og varmes igennem i
en lun ovn.

*Note: Kan også laves med hønselår i stedet. Vær opmærksom på at det er
vigtigt, at den bøtte, man bruger til at salte sine andelår i, er meget
ren.*

*\
*

## Boeuf Bourguignon

*Til 4 personer*

**Ingredienser**

500 gram trimmet skulder eller kæbe fra en okse

2 gulerødder

1 løg

2 fed hvidløg

2 stængler blegselleri

2 laurbærblade

Frisk timian (kan erstattes af tørret timian, men brug da kun en anelse)

1 flaske kraftig rødvin i fornuftig kvalitet

200 ml kalvefond

Hvedemel

Smør

Salt

Peber

**Opskrift**

Rens grøntsagerne. Skær løgene i kvarte, gulerødderne og sellerien i
store stykker, og knus hvidløgene let med bagsiden af en kniv. Skær
oksekødet ud i store stykker. Er stykkerne for små, bliver de tørre
under den lange tilberedning. Kødet kommes i en meget ren bøtte med
tætsluttende låg sammen med grøntsager og krydderurter og dækkes med
rødvin. Læg et stykke køkkenfilm ned på marinaden, så der er kontakt
mellem kødets overside og marinade. Marinér kødet natten over.

Dagen efter sies marinaden fra i et dørslag sat over en stor skål. Kødet
duppes tørt med køkkenrulle, hvorefter det vendes let i hvedemel krydret
med salt og peber. I en stor, tykbundet ovnfast gryde (gerne en
emaljeret støbejernsgryde) brunes kødet ad flere omgange i neutral olie
over middelhøj varme. Når alt kødet er brunet, hældes fedtstoffet fra,
og en spiseskefuld smør kommes ved sammen med grøntsagerne, der sauteres
indtil de falder sammen, cirka 10 minutter. Kom rødvinen fra marinaden,
samt eventuel resterende rødvin, i gryden, og kog ind til en tredjedel,
mens bunden af gryden skrabes med en grydeske, så stegeskyen opløses.
Når vinen er kogt ind, kommes kødet tilbage i gryden sammen med
kalvefonden. Bring gryden i kog, kom et tætsluttende låg på, og braisér
i en ovn på 150 grader uden varmluft indtil kødet er mørt. Det tager
formentligt ikke mindre end 3 timer, omend det afhænger af kødet og
størrelsen på stykkerne. Brug sølvpapir til at forsegle gryden, hvis
låget ikke er helt tætsluttende.

Når kødet er braiseret færdigt, kan opskriften stoppes og fortsættes
dagen efter. I så fald bør man lade kødet køle ned i braiseringslagen og
sætte det i køleskabet natten over. Hvis retten fortsættes med det
samme, tages det møre kød tages fra, grøntsagerne kasseres, og saucen
passeres igennem en finmasket si, hvorefter den reduceres indtil den
smager intenst og gerne begynder at tykne. Mens saucen reducerer,
fjernes skum og overskydende fedt ved at køre en ske langs kanten. Synes
man, at der er for lidt sauce, kan man spæde op med mere fond.

Mens sovsen reduceres, steges bacon sprødt på medium varme og drænes
herefter. I baconfedtet steges champignon gyldne. I en separat gryde
glaseres perleløg i vand, sukker, salt og smør.

Ved servering lunes kødet i en varm ovn, og den nedkogte sovs monteres
med smør og smages til med salt, peber og eventuelt nogle dråber
citronsaft. Det er vigtigt, at saucen ikke koger efter smørret er
tilsat, da den ellers vil skille.

Servér med bacon, champignon, perleløg, godt brød og en salat.

*Note: Boeuf Bourguignon er ikke en særlig svær ret, men den tager lidt
tid og forberedelse. Det er værd at påpege, at braisering er en speciel
tilberedningsform, hvor man traditionelt tilbereder kød i en tykbundet
gryde, hvor kødet kun er dækket delvist af væde, og med lav/moderat
varme fra både under- og oversiden af gryden. Kødet tørrer ikke ud, for
gryden holder på fugten, og man får en meget kraftig sauce, fordi man
har relativt meget "smag" til en lille mængde væde, hvorpå smagen, lidt
forsimplet sagt, koncentreres. Imidlertid vælger mange at dække kødet
helt, og i stedet reducere saucen mere efter kødet er færdigtilberedt.
Det giver en lidt anderledes sauce, men minimerer risikoen for at kødet
tørrer ud under tilberedning. I så fald skal bare man reducere sin
rødvin mindre før kødet tilsættes. Braiserer man over et blus med kødet
helt dækket, koges kødet egentlig mere, end det decideret braiseres. Det
er der ikke noget i vejen med, man får bare et anderledes slutresultat.*

# 

# 

# 

# Saucer og sovs

Opskrifterne her er både saucer og sovser, og termerne bruges ærligt
talt usystematisk og uden større tanke. For mig er en sovs generelt
tykkere end en sauce, og en sauce er tykkere end en *jus*. Opskrifterne
i dette afsnit vil muligvis virke lidt utilgængelige i forhold til den
tid, det tager, mængden af trin, eller ingredienserne, der skal bruges.
Grunden til dette er, at det drejer sig om nogle sovse, som jeg selv
synes, det er værd at gemme på, og som man ikke lige selv finder på.

Derudover er der selvfølgelig også basisopskrifter, som for eksempel på
tomatsovs og hollandaise, hvor ideen bare er at have en reference for
"hvordan det nu lige er".

## Tomatsovs

**Ingredienser**

1 løg

1 fed hvidløg

3 spsk. kraftig olivenolie

1 spsk. tomatpuré

400 gram gode flåede tomater på dåse

Tørret oregano (kan udelades)

Salt

Peber

Sukker

**Opskrift**

Sautér løg og hvidløg i olivenolie i en gryde, krydret med salt, peber
og en smule tørret oregano. Når løgene er klaret, uden dog at have taget
farve, tilsættes tomatpuréen, der sauteres igennem indtil den får en
rustrød farve, hvorefter flåede tomater tilsættes. Lad tomatsovsen simre
en halv til en hel time efter smag.

Kvaliteten af tomatsovsen vil i det store og hele være afgjort af hvor
gode flåede tomater, man køber.

## Bechamel

**Ingredienser**

50 gram smør

50 gram hvedemel

500-600 gram kold sødmælk

Salt

Peber

Muskatnød

**Opskrift**

Smelt smør i en gryde over medium varme. Når smørret er bruset op, men
før det tager farve, kommes hvedemelet ved. Steg blandingen af smør og
mel i nogle minutter over medium varme under omrøring. Melet skal ikke
tage farve, men ved at riste det af, undgår man en smag af råt mel i
saucen. Mælken kommes nu i saucen over flere omgange. Med et kraftigt
piskeris eller en træske arbejdes mælken ind i blandingen lidt ad
gangen, indtil en glat og tyk masse formes. Derefter spædes resten af
mælken til, mens man med et piskeris fortsat arbejder mælken ind i
jævningen. Når alt mælken er tilsat, rives frisk muskatnød i. Lad saucen
simre over medium varme mens der fortsat piskes, cirka 8-10 minutter.
Smag til med salt og peber.

*Note: I det klassiske franske køkken snakker man om modersaucer eller
grundsaucer. Dette omfatter bechamelsauce samt den beslægtede velouté.
En velouté laves efter samme fremgangsmåde som bachemel, bare med fond i
stedet for mælk. I moderne madlavning bruges velouté imidlertid også om
saucer, der er legeret med fløde, uden dog at være jævnet med roux. På
den måde er forvirringen komplet.*

## Sennepssovs

**Ingredienser**

1 lille skalotteløg

½ fed hvidløg, stiklen fjernet

1 tsk. dijonsennep

1 tsk. grovkornet sennep

2 spsk. cognac

250 ml. 38 % creme fraiche

½ bundt blandet persille og estragon

Salt

Peber

Smør

**Opskrift**

Sautér finthakkede skalotteløg og hvidløg i lidt smør. Når løgene er
bløde, men ikke har farve, tilsættes dijon- og grovkornet sennep.
Deglacér med cognac, og reducér indtil alkoholen er kogt væk. Tilsæt fed
creme fraiche, og reducér en anelse til saucen dækker bagsiden af en
ske. Færdiggør med finthakket persille eller estragon, og justér
tilsmagningen.

## Gastrique-sauce med korianderfrø

**Ingredienser**

60 gram brun farin

280 gram hvidvin

1 gram peber

4 gram Worcestershire sauce

10 gram hele korianderfrø

100 gram æbleeddike

1-1¼ liter kalvefond

½ fed hvidløg, kernen fjernet

**Opskrift**

Hvidløg, farin og koriander karamelliseres. Når ¼ af farinen er smeltet,
tilsættes Worcestershire og reduceres væk. Eddiken tilsættes og
reduceres til sirup, hvorefter hvidvinen tilsættes og reduceres til en
sirup. Fond tilsættes, og saucen reduceres indtil den dækker bagsiden af
en ske, hvorefter den passeres igennem en spidssigte eller etamine.

*Note: Når denne sauce startes, skal man virkelig være over den, da den
brune farin let brænder på og dermed bliver meget bitter. Sker dette,
bør man starte på ny. Det er på papiret en lidt kompleks sauce, men de
fleste vil have succes med at lave den, så længe man har forberedt sig
godt og kan tage det et trin ad gangen. Saucen er fantastisk til lam,
vildt og oksekød.*

## Nortons kærnemælkssauce

**Ingredienser**

1 liter kærnemælk

2 pakker smør

Salt

**Opskrift**

Varm kærnemælken over moderat varme indtil den skiller, og lad den simre
i 10 minutter. Brun smørret indtil det har en nøddebrun farve, og lad
vallen bundfælle. Sigt gennem en etamine mens smørret stadig er varmt,
men ikke brændende, da det kan smelte etaminen. Når mælken har simret,
sigtes den ligeledes gennem etaminen, og reduceres indtil den begynder
at karamellisere, hvorefter den fortyndes med lidt vand indtil den har
konsistens som piskede æggeblommer. Emulgér med det brunede smør, og kom
eventuelt en knivspids xanthan ved for at holde saucen samlet. Har man
ikke xanthan, skal man bare være meget opmærksom på at saucen ikke
bliver for varm.

*Note: Selvom denne sauce kun har to ingredienser, er den utroligt
velsmagende og meget velegnet til fisk. Det er muligvis også den
sværeste opskrift i bogen, da man modsat en ægte sauce ikke har
æggeblommer til at binde smørret, og saucen vil derfor rigtig gerne
skille. Har man xanthan, kan dette gøre livet en anelse nemmere, omend
man skal være varsom med ikke at overdosere -- en knivspids er rigeligt.
Har man ikke xanthan, kan saucen alligevel sagtens laves. Så skal man
bare sørge for at holde den varm på lavt blus, så den ikke kommer i kog
og skiller.*

## MPW-tomatsauce

**Ingredienser**

100-150 gram søde cherrytomater

30-50 gram koldt smør i tern

Salt

Sukker

Citronsaft

**Opskrift**

Blend søde cherrytomater i en blender, og passér igennem en finmasket
sigte. Bring op i temperatur, cirka 60-70 grader, og pisk koldt smør i
saucen indtil den dækker bagsiden af en ske. Smag til med salt, sukker
og citronsaft.

*Note: Det er vigtigt at saucen aldrig kommer op at koge, da den så vil
skille. Saucen kan, blandt andet, smages til med friskhakkede
krydderurter eller små tern af tomatkød befriet for skind og kerner.*

## Hollandaise

**Ingredienser**

5-7 sorte eller hvide peberkorn, knuste

2 spsk. hvidvinseddike

2 spsk. koldt vand

2 bægre pasteuriserede æggeblommer

250 gram usaltet smør

1 økologisk citron

Salt

**Opskrift**

Smørret klares i en gryde over lav varme indtil mælkeproteinerne og
vallen bundfælder. Når man snakker klaret smør, menes der det rene
fedtstof, der flyder ovenpå. Si dette over i en anden gryde, der holdes
varm på lavt blus. Knus peberkorn groft i en morter eller med undersiden
af en lille gryde. Kom i en gryde med hvidvinseddike og en anelse vand,
og reducér til en essens, svarende cirka til en tredjedel af den
oprindelige volumen. Sigt over i en glas- eller metalskål, der tåler
varme, og sæt skålen over en gryde med simrende vand. Alternativt kan en
sauteuse sættes direkte på medium-lav varme, omend man derved har en
større risiko for at ens æg koagulerer.

I skålen/sauteusen tilsættes æggeblommerne, der piskes konstant over
varmen indtil tyknede og luftige. Æggeblommerne skal tages op lidt under
80 grader. Dette kaldes *the ribbon stage* efter den måde, hvorpå æggene
danner bånd, når man lader dem falde fra piskeriset ned i æggemassen.
Føler man, at æggene stiger for voldsomt i temperatur, kan de køles ned
med lidt koldt vand og legeres videre på et lavere blus. Når æggene er
legerede, kan man tage sin skål eller sauteuse af blusset og sætte på en
opvredet karklud, eventuelt sat oven på et skærebræt, der tåler varme.
Dette giver et stabilt underlag, når der skal piskes smør ind i saucen.
Emulgér med lunt klaret smør indtil saucen ikke længere smager "ægget".
Som ved alle emulsioner, er det vigtigt at smørret ikke er for varmt, og
at man tilsætter det langsomt -- især i starten.

Smag til med salt og peber samt citronsaft. Let med vand, hvis
konsistensens er for tyk.

*Note: Hollandaise er den mest simple ægte sauce -- det vil sige en
sauce med smør pisket ind i æggeblommer. Derfor er det også basis for
mange andre afledte saucer som sauce mousseline eller bearnaise. Kort
sagt; kan man lave en hollandaise, kan man sikkert også lave de andre.*

## Bearnaise

**Ingredienser**

1 skalotteløg

5-7 sorte peberkorn, knuste

2 spsk. hvidvinseddike/sherry- eddike

1 laurbærblad

2 spsk. vand

2 bægre pasteuriserede æggeblommer

250 gram usaltet smør

1 lille bundt estragon adskilt i stilke og blade

Salt

**Opskrift**

En bearnaisesauce er en videreudvikling af en hollandaise. Her laves en
essens på skalotteløg, hvidvinseddike eller sherryeddike, knuste
peberkorn, et laurbærblad, estragonstilke samt vand. Dette koges ind til
en essens svarene til en tredjedel af den oprindelige volumen, og sies
over i en sauteuse eller en skål sat over et vandbad. Herfra er
proceduren den samme som ved en hollandaise. Essensen samles med
æggeblommerne, der legeres før saucen emulgeres med klaret smør. Til
sidst tilsættes de hakkede estragonblade, og saucen smages til med salt,
peber og citronsaft og lettes eventuelt med vand.

### Redning af skilte ægte saucer

Skiller en ægte sauce, betyder det, at vand- og fedtfaserne er blevet
adskilte. En emulsion er netop en blanding af disse to faser, så
løsningen er at starte en ny emulsion. I en ny skål tages en æggeblomme
-- eller flere, hvis man laver en stor portion -- og piskes sammen med
lidt eddike, som ved starten til en mayonnaise. Når æggeblommen og
eddiken er pisket sammen, kommes den varme skilte sauce langsomt ved,
mens der konstant piskes.

## Beurre Blanc 

**Ingredienser**

½ skalotteløg

1 kvist timian

½ laurbærblad

2 spsk. hvidvinseddike

3 spsk. hvidvin/tør vermouth

2 spsk. piskefløde

100 gram koldt smør i tern

1 økologisk citron

Salt

Peber

**Opskrift**

Hak skalotteløget fint, og kom i en lille gryde med timianen,
laurbærbladet, eddiken og hvidvinen. Reducér til en tredjedel, og kom
piskefløden ved. Reducér yderligere i 1-2 minutter, og sigt essensen
over i en lille gryde/sauteuse. Pisk det kolde smør ind i den nedkogte
essens lidt ad gangen over et svagt blus. Pisk nok smør i saucen til den
har en god, fyldig smag, og dækker bagsiden af en ske. Justér smagen med
salt, peber og citronsaft.

## Vildtsauce med Creme de Cassis

**Ingredienser**

50-100 gram afpuds fra vildt (kan erstattes af en smule god vildtfond)

1 løg

1 fed hvidløg

2 enebær

2 kviste timian

1 laurbærblad

1 tsk. brun farin

150 ml kraftig rødvin

50 ml cognac eller armagnac

50 ml Creme de Cassis

100 ml Ruby portvin

3 spsk. piskefløde

½ tsk. dijonsennep

Salt

Peber

**Opskrift**

Afpuds fra vildkød brunes i neutral olie med grofthakket løg og et fed
upillet hvidløg. Tilsæt to enebær samt timian og laurbærblade. Når kødet
er karamelliseret, kommes en anelse brun farin ved, før panden
deglaceres med rødvin. Lad rødvinen simre i en halv time, og spæd til
med vand for at holde kødet dækket af væske. Hæld derefter igennem en
fin si eller etamine, og sæt på køl.

Resten af saucen laves efter stegningen af det pågældende stykke vildt.

Mens det stegte vildtkød hviler, forsættes saucen i panden hvori
vildtkødet blev tilberedt. Deglacér panden med cognac, portvin og Creme
de Cassis, der reduceres til en sirup. Efterfølgende tilsættes det
reducerede rødvin fra afpudset, og reduceres indtil saucen kan dække
bagsiden af en ske. Tilsæt en anelse fløde og dijonsennep, kog igennem
1-2 minutter, og passér saucen igennem en sigte før smagen justeres med
salt, peber og citronsaft.

*Note: Ønsker man mere sauce, kan man komme mørk hønsefond eller
kalvefond i sammen med den reducerede rødvin. For en lettere sauce kan
fløde og sennep udelades.*

## Svampesauce

**Ingredienser**

1 bakke økologiske champignon

125 gram brunet afkølet smør

Balsamisk æbleeddike

1 kvist timian

1 laurbærblad

1 enebær

**Opskrift**

Skyl svampe og krydderurter grundigt. Del champignonerne i kvarte, og
læg i en gryde sammen med krydderurterne, og dæk med vand. Træk smagen
ud af svampene, eventuelt i en varm ovn natten over, eller over svag
varme i 1-2 timer. Sigt svampebouillonen igennem en etamine, og reducér
svampefonden til den har en intens smag. Montér med koldt brunet smør
efter smag, og justér syren med balsamisk æbleeddike.

Hold saucen på et lavt blus indtil servering. Skiller den, kan den
samles med en anelse maizena.

# 

# 

# 

# Mayonnaiser

Mayonnaise er et fantastisk grundstof, og det er både velsmagende, nemt
og billigt at lave sin egen. Derudover holder en mayonnaise sig godt i
køleskabet, hvis man ellers passer på den -- eller nærmere, passer på
hygiejnen.

Frygten for, at den skiller, bør man reservere til de ægte saucer.
Skulle det imidlertid ske, er det typisk, fordi man hælder olie på for
hurtigt. Man kan redde en skilt mayonnaise ved at piske en æggeblomme
med lidt eddike og derefter emulgere med den skilte mayonnaise.

## Neutral mayonnaise

**Ingredienser**

1 bæger pasteuriserede æggeblommer

1 tsk. sherryeddike (kan erstattes med hvidvinseddike eller citronsaft)

2 dl neutral olie

Salt

**Opskrift**

De pasteuriserede æggeblommer piskes hvide og luftige med salt og
sherryeddike. Når blommerne er hvide, emulgeres de med en neutral olie,
der langsomt spædes til mens der piskes. Mayonnaisen smages til med salt
og sherryeddike.

## Klassisk fransk mayonnaise 

**Ingredienser**

1 bæger pasteuriserede æggeblommer

1 økologisk citron

½ tsk. dijonsennep

1½ dl neutral olie

Salt

Peber

**Opskrift**

Pasteuriserede æggeblommer piskes sammen med salt, peber, dijonsennep og
citronsaft. Modsat den neutrale mayonnaise, skal blommerne ikke piskes
hvide. Mayonnaisen emulgeres med en neutral olie og smages til med salt,
peber og citronsaft.

## Græskarkernemayonnaise

**Ingredienser**

1 bæger pasteuriserede

æggeblommer

1 tsk. sherryeddike

50 ml. græskarkerneolie

100 ml. neutral olie

Salt

Peber

**Opskrift**

De pasteuriserede æggeblommer piskes hvide og luftige med salt og
sherryeddike. Når blommerne er hvide, emulgeres de med en neutral olie
samt græskarkerneolie. Smag til med salt og sherryeddike. Græskarolien
giver mayonnaisen en mild, nøddeagtig smag, der er velegnet til grillede
grønne asparges.

## Karl Johan-mayonnaise

**Ingredienser**

1 bæger pasteuriserede æggeblommer

½ tsk. dijonsennep

1 tsk. hvidvinseddike

1 håndfuld tørrede Karl Johan-svampe

1½-2 dl neutral olie

Salt

Peber

**Opskrift**

Kom de tørrede Karl Johan-svampe ned i lille gryde med 100 ml. neutral
olie, og lad dem trække over svag varme en stor times tid. Sig olien
fra, og køl ned.

Rør mayonnaisen ligesom ved en klassisk fransk mayonnaise, men med en
blanding af neutral olie og Karl Johan-olien. Selvom noget af smagen nu
er trukket ud af svampene, vil de stadig være meget velsmagende, og kan
nemt steges op som tilbehør eller bruges i en risotto.

## Cæsardressing

**Ingredienser**

2 bægre pasteuriserede æggeblommer

250 ml. neutral olie

2 fed hvidløg, kernen fjernet

40 gram parmesan

1½ tsk. sherryeddike

10 stænk Worcestershire sauce

1 knivspids cayennepeber

20 ml. koldt vand

Salt

Peber

**Opskrift**

Saml alle ingredienserne, undtagen olie og vand, i et blenderglas, og
kør glat med en stavblender. Tilføj olien og vandet, og blend dressingen
sammen -- hold eventuelt en hånd over blenderglasset, da det kan sprøjte
op i starten, men pas på fingrene. Smag til med salt, peber,
sherryeddike og Worcestershire sauce. Hvis dressingen er for tyk, kan
den lettes med lidt vand eller sødmælk; den skal cirka have konsistens
som piskefløde.

*Note: Cæsardressing kan få det meste til at smage godt, og kan nemt
bruges til andet en cæsarsalat; undlader man parmesanen, har man dybest
set en traditionel carpaccio-dressing.*

# 

# 

# 

# Vinaigrette

En vinaigrette er en blanding af olie og eddike eller citrussaft, der
kan bruges både som dressing til salater, men også til at løfte smagen
af andre retter, såsom sauteret fennikel eller grillet squash.
Blandingen er som regel 1 del eddike til 3 dele olie, men det afhænger
af eddikens skarphed. Når man bruger vinaigrette, skal man ikke bruge
mere, end hvad der blot understøtter smagen af det, man smager til --
man skal med andre ord prøve at undgå at drukne ting i dressing.

Smag altid grønne salater til med vinaigrette lige før servering, så
bladene ikke falder sammen.

## Klassisk citronvinaigrette

**Ingredienser**

1 økologisk citron

4-6 spsk. olivenolie

Salt

Peber

**Opskrift**

Pres saften fra en citron, og bland med lidt under 3 gange så meget
olivenolie samt salt og peber. Ryst sammen i enten en dressingflaske
eller et rent syltetøjsglas, og justér med olie, så vinaigretten er
frisk uden at være skarpt syrlig. Justér til sidst smagen med salt og
peber. Det er svært at sige præcis, hvordan en vinaigrette skal smage;
derfor kan det anbefales at man kommer lidt på et salatblad, hvis man
usikker på, om den sidder i skabet. Selvom en vinaigrette ikke skal være
salt, skal den alligevel have noget salt under tilsmagningen, på grund
af det høje indhold af olie.

*Note: Denne vinaigrette er ikke en fast emulgering, og skal rystes
sammen før brug. Det er imidlertid meningen, at den skiller, da en skilt
vinaigrette dækker salaten lettere end en emulgeret dressing.*

*\
*

## Balsamicodressing med sennep og honning

**Ingredienser**

1 tsk. akaciehonning

1 tsk. dijonsennep

3 spsk. balsamico

5-7 spsk. olivenolie

Salt

Peber

**Opskrift**

I en skål blandes akaciehonning, dijonsennep, salt, peber og balsamico.
Pisk sammen til en homogen masse, og hæld langsomt olivenolie i under
konstant omrøring, så dressingen emulgerer. Synes man, at olivenoliens
bitterhed bliver for gennemtrængende, kan man bruge halv olivenolie og
halv neutral olie. Justér til sidst smagen.

*Note: Modsat den klassiske citronvinaigrette, er dette en emulgeret
vinaigrette, der er mere tyk og cremet i konsistensen.*

## Sennepsvinaigrette 

**Ingredienser**

1-1½ tsk. dijonsennep eller grovkornet sennep

1 tsk. honning

2 spsk. hvidvinseddike

2 spsk. olivenolie

3-4 spsk. neutral olie

Salt

Peber

**Opskrift**

Kom alle ingredienser i en ren dressingflaske eller et rent
syltetøjsglas, ryst sammen, og justér smagen. Ønsker man en emulgeret
vinaigrette, piskes alt, undtagen olien, sammen, hvorefter olien
langsomt piskes i.

## Kolbecks vinaigrette

**Ingredienser**

2 gram hvidløg

13,5 gram grov sennep

1 gram cayennepeber

1,8 gram karry

2 dråber tabasco

50 gram æbleeddike

35,5 gram hvidvinseddike

8,5 gram ketchup

2,5 gram soya

20 gram koldpresset rapsolie

200 gram rapsolie

**Opskrift**

Blend alt, undtagen olierne, sammen med en stavblender. Tilsæt derefter
gradvist olien mens der blendes, så blandingen emulgerer. Smag til med
salt, sukker og æbleeddike. Lad gerne vinaigretten trække natten over
før den bruges.

*Note: Om dette rent faktisk er en opskrift fra Kolbeck, ved jeg ikke,
men sådan er den blevet givet til mig. Uanset set hvad, er det både en
velsmagende og alsidig vinaigrette, der er besværet værd. Fordi
opskriften er taget fra en restaurantopskrift, er alt i gram -- og det
kan betale sig at følge den efter bedste evne, selvom det ikke er en
ulykke, hvis det ikke er præcis 2 gram hvidløg, der kommer i.*


# Andet tilbehør

## Rørt smør

**Ingredienser**

1 del brunet smør

3 dele tempereret smør

Kærnemælk

**Opskrift**

En fjerdedel af smørret brunes kraftigt, hvorefter det nedkøles mens
vallen bundfælder. Det brunede smør sigtes nu gennem en etamine, og
piskes luftigt med det tempererede smør. Smages til med salt og
kærnemælk.

*Note: Servér med brød, enten for sig selv eller som tilbehør til en
hovedret; smørret egner sig mindre godt som smør under for eksempel
pålæg.*

## Solsikkekerne- og tomatpistou

**Ingredienser**

2 store og faste tomater

2 håndfulde solsikkekerner

1-2 tsk. sambal oelek

Salt

Sukker

Citronsaft/limesaft

Olivenolie

Frisk koriander (kan udelades)

**Opskrift**

Rist kernerne gyldne på en tør pande, og sæt til side. Skær tomaterne,
befriet for kerner og eventuelt pillet, i tern på omkring en halv
centimeter på hver led. Bland med solsikkekernerne, og smag til med
olie, citronsaft, sambal oelek og eventuelt lidt sukker. Kom
friskhakkede korianderblade ved før servering.

*Note: Dette er et sted mellem en pesto og salsa, og vinder meget på at
være surt, salt og stærkt med en masse tekstur fra de ristede kerner.
Det fungerer skønt som tilbehør til grillet kød eller grøntsager.*

## Persillepesto med solsikkekerner

**Ingredienser**

1 stort bundt persille (stilkene kan bruges eller gemmes til anden brug)

1 håndfuld solsikkekerner

1 økologisk citron

20 gram parmesan

½-1 dl olivenolie

**Opskrift**

Rist kernerne gyldne på en tør pande, og sæt til side. Blanchér
persillen i spilkogende saltet vand, og stop kogningen i rigeligt koldt
vand. Klem vandet ud af den afkølede persille, og kør i en minihakker
sammen med resten af ingredienserne indtil pestoen er så grov, eller
glat, som man ønsker den. Smag til med salt, peber og citronsaft.

*Note: Dette er et lidt billigere modsvar til den klassiske pesto med
pinjekerner og basilikum. Dog slipper man ikke udenom den lidt dyre
parmesanost, der er en forudsætning for at lave en pesto med god og
fyldig smag. Andre lagrede og umamirige oste kan dog sagtens bruges i
stedet.*

# Bagværk

Det er enormt nemt at bage godt brød, men tilsvarende svært at bage
rigtig godt brød. Derfor bør man også læse dedikerede bagværksbøger,
hvis man virkelig vil gå i dybden med dét håndværk.

Dog skal det siges, at der er et godt argument for at bage selv. Det er
simpelthen sundere, billigere og mere velsmagende end det meste købte
brød. Og brød holder sig fint i fryseren.

Princippet i at bage et brød er relativt simpelt. En dej af vand og mel
gøres luftig ved at lade gær nedbryde sukkerstoffer til kuldioxid. For
at undgå at dejen kollapser, og for at give den struktur, strækker man,
via æltning, proteinet gluten som findes i de fleste melsorter, og som
fungerer som gitter til at holde på brødets "luft". Ellers skal der ikke
andet til, end at give dejen lidt salt for at fremhæve den naturlige
smag af korn. Brød skal efter min overbevisning ikke saltes så hårdt, at
det decideret smager af salt, men undersaltet brød vil imidlertid have
en meget flad og kedelig smag.

## Hævning og koldhævning

Nogle af opskrifterne i denne bog angiver, at dejen først skal hæve ved
stuetemperatur og efterfølgende efterhæve i køleskab. Man kan lige så
vel lade dejen koldhæve natten over og efterhæve ved stuetemperatur,
eller kun hæve i køleskabet/ved stuetemperatur. Dette er primært et
spørgsmål om fleksibilitet i forhold til at være hjemme til bagningen.
Fordelen ved kold efterhævning er, at man har et større tidsrum, hvor
dejen vil være klar til at bage, da hævningen foregår langsomt.
Efterhæver man ved stuetemperatur, skal man være mere opmærksom på at
dejen ikke overhæver og derfor kollapser.

Der er dog en række fordele ved at lade sit brød koldhæve; ikke mindst
at det vil smage bedre, men nogle oplever også, at langtidshævet brød
fordøjes nemmere.

## Brød og hydrering 

Et brøds hydrering er forholdet mellem brødets våde og tørre
bestanddele. I et helt simpelt brød vil det være mel og vand. Et brød
med 70 % hydrering er altså 70 gram vand per 100 gram mel i dejen. Et
brøds hydrering har betydning for brødets krumme. Når man køber et
surdejsbrød ved en god bager med en blank, blød og luftig krumme, er det
oftest et brød, hvor dejen har en høj hydrering. Bagsiden ved disse deje
er, at de kan være besværlige at arbejde med, da de er meget bløde og
klistrer let. Man kommer derfor nemt til at indarbejde for meget mel,
når brødet skal formes og bages. Derfor er opskrifterne her givet med en
moderat hydrering, som giver et fint brød, og som kræver mindre arbejde
at forme end våde deje. Begynder man at eksperimentere med forskellige
melsorter, skal man blot være opmærksom på, at melsorter optager væske
forskelligt.

## Formning af brød

Når et brød er hævet første gang, tages dejen forsigtigt ud af
hæveskålen og lægges på et bord, der er let drysset med mel. Dejen
falder naturligt lidt sammen. Generelt bør man arbejde så lidt med dejen
som muligt, da det bare vil slå yderligere luft ud af den. Med lidt mel
på hænderne strækkes dejen lidt ud til oval form, og foldes over sig
selv i tredjedele. Det strækker dejen, og hjælper med at give hold på
formen, når den efterhæver.

Derefter formes dejen ved at bruge kanten af hænderne til at rotere den,
mens den trækkes ind under sig selv, så man får en glat, rund kugle.
Alternativt kan man bruge en bred bordskraber til et skubbe dejen ind
under sig selv, indtil den får samme facon som en amerikansk fodbold.
Med lidt mel på hånden, holdes der imod dejen, mens skraberen trækkes
fri. Dette gentages fra skiftende sider, indtil dejen er formet som en
glat, rund kugle. Den sidstnævnte teknik bruges oftest til våde deje.

Generelt for begge metoder er, at de giver mere mening, når man ser det
gjort, og derfor kan man med fordel søge videoer eller få teknikken
vist, så man har en reference for, hvordan det skal se ud.

## Surdej og gær

Surdej og gær er to måder at opnå det samme, nemlig en fermentering af
brødet. Surdeje er imidlertid en videnskab i sig selv, og et område med
mange sandheder. Derfor er der her kun en meget overordnet beskrivelse
af, hvordan surdej og gær kan bruges, både hver for sig, og i sammenspil
med hinanden. Vil man gå dybere, er der et væld af bøger skrevet om
blandt andet surdejsbrød.

En forsimplet måde at tænke på forskellen mellem gær og surdej er, at
surdej primært bidrager til smag og tekstur, og sekundært bidrager til
hævning af brødet. Derimod vil gær primært bidrage til at brødet hæver,
men vil, hvis man giver det tid nok, også bidrage til at brødet udvikler
en dybere og mere syrlig smag.

Af samme grund bruges gær ofte sammen med surdej for at hjælpe hævningen
på vej, selvom man i og for sig sagtens kan nøjes med surdej. I så fald
skal man bare være indstillet på en lang efterhævning. Modsat kan man
sagtens bage godt brød bare med gær, og det vil for nogle passe bedre,
da der er lidt arbejde forbundet med at bruge en surdej, og da surdej er
bedst egnet, hvis man bager nogenlunde regelmæssigt.

## Surdejsbrød

**Ingredienser**

300 gram lunket vand

1,5 spsk. surdej

3 gram gær

260 gram hvedemel

50 gram rugmel

80 gram durummel

10 gram salt

**Opskrift**

Bland vand, surdej og gær. Tilsæt mel og salt, og ælt indtil elastisk,
cirka 15-20 minutter på middellav hastighed i en røremaskine. Lad dejen
hæve i 5-6 timer ved stuetemperatur. Bank luften ud, og spred i
brødform. Koldhæv natten over. Hvis ikke brødet er hævet til dobbelt
størrelse, efterhæves det videre ved stuetemperatur. Bag 30 minutter ved
220 grader uden varmluft.

*Note: Når man bruger lunkent vand i bagning, er det for at holde
temperaturen på dejen oppe, så gæren/surdejen hurtigere bliver
aktiveret. Undlad at bruge varmt vand fra hanen, men varm i stedet koldt
vand op til det er håndvarmt.*

## Surdejsboller

**Ingredienser**

700 gram koldt vand

4 spsk. surdej

7 gram gær

400 gram hvedemel

100 gram rugmel

400 gram fuldkornsmel (for eksempel durummel)

100 gram finvalsede havregryn

22 gram salt

**Opskrift**

Bland vand, surdej og gær. Tilsæt mel og salt, og ælt indtil elastisk,
cirka 15-20 minutter på middellav hastighed i en røremaskine. Lad dejen
koldhæve natten over i en skål smurt med neutral olie. Kom dejen ud på
en ren bordplade uden mel, og del i 16 lige store dele med en
bordskraber. Form til boller ved at rulle dejklumperne i cirkler på
bordet med en hånd omkring, så den samme side af bollen hele tiden
vender ned mod bordpladen. Hvis dejen er for våd, kan man fugte sine
hænder med lidt neutral olie. Kom boller på bageplader dækket med
bagepapir, og dæk med et viskestykke indtil de er hævet til det
dobbelte.

Forvarm en ovn til 225 grader varmluft, og kom en dyb bradepande i
bunden. Når ovnen er varm, kommes 100 ml. kogende vand i den dybe
bradepande i bunden af ovnen. Lad ovnen komme tilbage i temperatur.
Imens kan bollerne drysses let med enten rismel eller hvedemel, og et
tyndt snit skæres langs toppen af hver bolle med en meget skarp kniv.
Kom bollerne i ovnen -- vær opmærksom på ikke at brænde dig på den varme
vanddamp, der kommer ud, når ovnen åbnes -- og bag 10-12 minutter før
pladerne byttes rundt, så den nederste plade nu kommer i toppen af
ovnen, og derved får den direkte strålevarme. Fortsæt med at bage
bollerne yderligere i 10-12 minutter eller indtil de lyder hule, når man
slår på undersiden, og skorpen er dyb mørkebrun.

Sæt til afkøling på en bagerist.

*Note: Det er ikke sjovt at forme boller af en meget våd dej. Derfor er
det vigtigt at bruge både havregryn og fuldkornsmel som anvist, da de
suger meget vand under hævningen. Ændres meltyperne, kan man eventuelt
reducere vandmængden med 50 gram. Modsat surdejsbrødet, bruges her koldt
vandt fremfor lunkent. Det skyldes, at den første hævning foregår i
køleskabet, og det derfor ikke er nødvendigt at fremskynde
gæren/surdejen med en højere udgangstemperatur på dejen.*

## Lyst brød

**Ingredienser**

400 gram koldt vand

80 gram kefir eller kærnemælk

6 gram gær

425 gram hvedemel

100 gram rugmel

100 gram speltmel

10 gram salt

**Opskrift**

Bland vand, kefir og gær. Tilsæt mel og salt, og ælt indtil elastisk,
cirka 15-20 minutter på middellav hastighed i en røremaskine. Lad dejen
hæve 3-4 timer ved stuetemperatur indtil den er doblet i størrelse. Bank
luften ud, og spred dejen i en brødform. Lad den koldhæve natten over.
Hvis ikke brødet er hævet til dobbelt størrelse, efterhæves det videre
ved stuetemperatur. Bag i 35-40 minutter ved 220 grader uden varmluft.

## Landbrød med kefir bagt i støbejernsgryde

**Ingredienser**

400 gram koldt vand

40 gram kefir eller kærnemælk

6 gram gær

220 gram hvedemel

200 gram tipo 00 hvedemel

200 gram rugmel

12 gram salt

**Opskrift**

Rør 200 gram koldt vand, kefiren og rugmelet sammen til en fordej, og
sæt på køl natten over. Dagen efter startes den egentlige brøddej ved at
røre fordejen, 200 gram koldt vand og gæren sammen. Tilsæt mel og salt,
og ælt på middelhastighed indtil dejen er samlet og let elastisk,
omkring 5-10 minutter. I starten vil dejen muligvis sætte sig på siderne
af skålen og skal skrabes ned med en dejskraber, men efterhånden som den
bliver elastisk, vil den holde sammen under æltningen. Lad dejen hæve
natten over i en smurt skål med låg.

Dagen efter formes dejen til en blank, rund kugle. Drys bagepapir med
rismel, sæt det formede brød på bagepapiret, og drys yderligere med
rismel før brødet dækkes af et tørt, rent viskestykke. Når brødet næsten
er doblet i størrelse, varmes en stor emaljeret støbejernsgryde i ovnen
på 250 grader uden varmluft. Når ovnen er grundigt forvarmet, klippes
bagepapiret til, så det er nogle centimeter større end brødet. Brug
papiret til forsigtigt at løfte brødet ned i den varme gryde -- her er
det vigtigt at have klippet bagepapiret stort nok til, at man ikke
brænder fingrene. Dæk gryden med låg, og bag på 250 grader i 20
minutter, hvorefter låget fjernes, og brødet bages i yderligere 15
minutter.

*Note: Syrnede mælkeprodukter i brød er en smule kontroversielt, da det
kan gøre krummen mindre fin, end hvis brødet havde været bagt uden. Dog
giver det en god smag, og er derfor i sidste ende et spørgsmål om
præference. Vil man bage et landbrød uden kefir, gives en opskrift på
næste side.*

## Landbrød bagt i støbejernsgryde 

**Ingredienser**

440 gram koldt vand

8 gram gær

320 gram hvedemel

300 gram fuldkornsrugmel

14 gram salt

**Opskrift**

Rær gæren ud i det kolde vand, og bland efterfølgende med resten af
melet. Lad gerne dejen stå 30 minutter, kom så saltet i, og ælt på
medium hastighed i 5-10 minutter indtil dejen er let elastisk. I starten
vil dejen muligvis sætte sig på siderne af skålen og skal skrabes ned
med en dejskraber, men efterhånden som den bliver elastisk, vil den
holde sammen under æltningen. Lad dejen hæve natten over i en smurt skål
med låg.

Dagen efter formes dejen til en blank, rund kugle. Drys bagepapir med
rismel, sæt det formede brød på bagepapiret, og drys yderligere med
rismel før brødet dækkes af et tørt, rent hviskestykke. Når brødet
næsten er doblet i størrelse, varmes en stor emaljeret støbejernsgryde i
ovnen på 250 grader uden varmluft. Når ovnen er grundigt forvarmet,
klippes bagepapiret til, så det er nogle centimeter større end brødet.
Brug papiret til forsigtigt at løfte brødet ned i den varme gryde -- her
er det vigtigt at have klippet bagepapiret stort nok til, at man ikke
brænder fingrene. Dæk gryden med låg, og bag på 250 grader i 20
minutter, hvorefter låget fjernes, og brødet bages i yderligere 15
minutter.

*Note: Dette er simpelthen bare en lidt hurtigere version af landbrødet
med kefir. Man kan derfor også sagtens lave det med en fordej, hvor man
så blot udelader kefiren. Ved at udelade kefir i opskriften, får man en
lidt lettere krumme.*

## Stort fuldkornsbrød

**Ingredienser**

660 gram koldt vand

600 gram stenkværnet fuldkornshvedemel

320 gram hvedemel

10 gram gær

20 gram salt

**Opskrift**

Rør gæren ud i vandet, og bland derefter med de resterende ingredienser.
Rør på maskine i 15-20 minutter på medium hastighed, og lad dejen
koldhæve natten over i en skål smurt let med olie. Dagen efter formes
dejen på et bord drysset let med mel, og lægges på en kold bradepande.
Drys med rismel, og dæk med et rent hviskestykke. Lad brødet efterhæve
indtil det er doblet i størrelse, og bag det på 220 grader uden varmluft
i cirka 40 minutter.

*Note: Dette brød er ikke det mest raffinerede, men det er en god
go-to-opskrift, hvis man bare skal bage til at have noget godt brød i
fryseren, der giver en god mæthed. Derfor er brødet her velegnet som
hverdagsbrød.\
*

## Pizzadej 

*Til 2 personer*

**Ingredienser**

300-320 gram tipo 00 hvedemel

5 gram gær

6 gram salt

1½ spsk. olivenolie

180 gram koldt vand

**Opskrift**

Rør gæren ud i det kolde vand, og bland efterfølgende med 300 gram mel
samt salt og olivenolie. Rør på medium hastighed, eller ælt, indtil det
er en smidig og elastisk dej, der er blød uden at være klistret. Hvis
dejen efter 5 minutters æltning virker en smule våd, kommes de
resterende 20 gram mel ved. Kom dejen i en skål smurt let med neutral
olie, dæk med et låg eller en tallerken, og lad den hæve til dobbelt
størrelse. Dette kan med fordel gøres i køleskabet natten over; det vil
både udvikle smag og gøre at dejen bruner bedre, når den bages.

Når dejen er hævet, kommes den ud på et bord drysset let med mel. Del
dejen i to, og rul ud til pizza. Det kan være svært at få dejen tynd nok
alene ved at rulle den ud, og derfor kan man til sidst strække den ved
at rotere pizzaen over sine hænder, mens man presser ud med oversiden af
hånden. Her skal man sørge for at have lidt mel på sine hænder.

Kommer der huller i pizzadejen, kan man redde den ved at strække lidt
dej over hullet og presse dejen sammen. Går det helt galt, kan man rulle
dejen tilbage til en kugle, pakke den i film, lade den hvile i 10-15
minutter ved stuetemperatur og så prøve igen.

## Tærtedej

**Ingredienser**

250 gram hvedemel

125 gram smør i tern, halvt blødt

40 ml. koldt vand

1 æg

½ tsk. salt

1 tsk. sukker

**Opskrift**

Rør mel, sukker og salt sammen i skål, og hæld blandingen ud på en ren
bordplade. Lav en brønd i midten af melet, og kom smørternene i midten.
Lad smørret blive en anelse blødt før det gnides sammen med melet med
fingrene. Når smør og mel begynder at være blandet, kommes ægget ved, og
blandingen gnides fortsat sammen indtil den har en sandet tekstur. Kom ¾
af vandet ved, og saml blandingen til en sammenhængende dej ved først at
gnide vandet ud i dejen, og derefter presse den sammen med bunden af
hånden ned mod bordpladen. Dejen skal ikke æltes, men bare trykkes
sammen til en sammenhængende masse. Hvis den er for tør til at hænge
sammen, tilsættes resten af vandet.

Skrab dejen fri af bordpladen med en bordskraber, form den som en disk,
pak ind i køkkenfilm, og lad den hvile i køleskabet en halv time før den
rulles ud.

*Note: Man kan også bruge 80-100 gram smør og så 1-2 spsk. creme fraiche
for en lettere dej. Har man en foodprocessor, kan alle ingredienserne
kommes i den og pulses sammen, før dejen presses sammen på bordpladen.*


# Desserter

## Pocheret pære med karamel og creme fraiche

*Til 4 personer*

**Ingredienser**

2 Conference-pærer

70 gram mørk muscovadosukker

45 gram usaltet smør

80 gram piskefløde

Smør til stegning

Balsamisk æbleeddike, cirka 2 tsk.

Godt havsalt i flager, cirka 1 tsk.

Sukker

**Opskrift**

Denne dessert kan i det store og hele laves en dag i forvejen og holdes
på køl. Selve anretningen ved servering tager kun 5-10 minutter.

Skræl pærerne, og pochér dem i en sukkerlage bestående af 2 dele vand
til en del sukker -- cirka 10-15 minutter i vand, der simrer omkring 90
grader. Mangler pærerne naturlig sødme, kan man i stedet pochere dem i
en lage bestående af lige dele sukker og vand. Pærerne er klar, når en
kødnål går igennem med kun en anelse modstand. Når pærerne er færdige,
tages de op, halveres og kernehuset fjernes med en teske, mens de stadig
er varme. Sæt til afkøling i pocheringslagen.

Smelt mørk muscovadosukker og smør, og tilsæt derefter fløde, der koges
ind indtil den rå flødesmag aftager og saucen får en lind, men ikke
tynd, konsistens. Lad karamellen køle en anelse, og smag så til med
havsalt samt balsamisk æbleeddike. Smag til over flere omgange, men vær
ikke bange for at smage godt til med både salt og syre. Hæld den færdige
karamel på et rent syltetøjsglas, og sæt på køl.

Ved servering ristes pærerne gyldne i smør på skæresiden, og holdes lune
i en varm ovn. Hæld nogle spiseskeer lun karamelsauce i bunden af en
tallerken, og sæt en halv pære oven på karamellen. Kom en stor spiseske
38 % creme fraiche ved siden af pæren, og pynt med citronmelisse eller
rød syre.

## Æbler i smør med mandler og saltkaramel 

*Til 2 personer*

**Ingredienser**

*Til karamelsaucen*

4 spsk. sukker

1 dl. piskefløde

½ tsk. fintreven citronskal

1-2 tsk. smør

½-1 tsk. Maldon-salt

½ spsk. citronsaft

*Til resten af retten*

½ syrligt æble (for eksempel Granny Smith)

1 stort fast og let sødligt æble (for eksempel Ingrid Marie)

1 håndfuld mandler

1 spsk. smør

Citronsaft

**Opskrift**

Smelt sukkeret i en tykbundet pande over medium varme indtil det bliver
til en gylden karamel. Pisk gradvist piskefløden i, dernæst smørret, og
smag til sidst til med citronskal, Maldon-salt og citronsaft. Kog i 4-5
minutter indtil konsistensen er som en tynd yoghurt, og sæt til
afkøling. Hak mandlerne groft, så nogle stykker er små og andre store,
og rist på tør pande indtil mandlerne dufter ristet og er let gyldne.
Sæt til afkøling. Både mandler og karamelsauce kan laves dagen i
forvejen. Hold de afkølede mandler i en lukket bøtte ved stuetemperatur
og den afkølede karamel i en lukket bøtte på køl.

Umiddelbart før servering skæres det sødlige æble i tern på omkring 2 cm
på hver led. Smelt smørret i en gryde indtil det er varmt uden at syde.
Tilbered æbleternene i smørret under rolig omrøring og over medium varme
indtil næsten møre. Mens ternene mørner i smørret, skæres det syrlige
æble i små tern og smages til med en anelse citronsaft. Lun karamellen,
så den er let varm. Ved servering sættes et par skefulde af karamellen
midt i en dyb tallerken. Læg derefter de store, sødlige æblestykker på
karamellen, og pynt med tern af syrligt æble og stykker af mandel.

*Note: Dette er en perfekt billig og nem dessert. Det kan virke
underligt, at man tilbereder æblerne i smør, men den moderate fedme og
lette syre fra smørret går godt sammen med æblerne -- dog er det vigtigt
at holde temperaturen nede, så man ikke steger æblerne.*

## Vandbakkelser 

*20-30 stk. afhængigt af størrelse*

**Ingredienser**

125 ml. mælk

125 ml. vand

100 gram smør

150 gram sigtet mel

3-4 mellemstore æg

Nip salt

Stort nip sukker

**Opskrift**

Smørret smeltes over moderat varme med sukker, salt, vand og mælk. Når
blandingen når kogepunktet, samles den med melet. Denne masse bages af i
et minuts tid over medium varme under omrøring for at frigive fugten i
dejen. Dejen sættes derefter til side cirka 5 minutter. Når dejen har
kølet en anelse, men stadig er varm, piskes æggene sammen. Æggemassen
tilsættes dejen i portioner, der cirka svarer til et lille æg, under
omrøring.

Dejen vil skille, når æggene tilsættes, og det er vigtigt, at den bliver
rørt kraftigt, så den samles, før mere æg kommes ved. Man kan komme ud
for at skulle tilsætte lidt mindre eller mere æg end skrevet i
opskriften, afhængigt af æggenes størrelse. Når dejen er blank og glat i
konsistensen, og hverken tør eller flydende, er den færdig, og den
kommes i en sprøjteposte.

Dejen kan nu sprøjtes i forskellige former, afhængigt af, hvad de skal
bruges til. Til eclair bruges en tylle med en åbning på cirka 15 mm.
Vandbakkelserne bages i cirka 20-25 minutter på 180 grader varmluft
indtil gyldne, grænsende til let brune. Ovnen må ikke åbnes under
bagningen, da vandbakkelserne i så fald vil falde sammen. Når de er
færdige, sættes de til afkøling på en bagerist.

*Note: Kan for eksempel serveres fyldt med flødeskum smagt til med
flormelis og citronskal.*

## Kagecreme 

**Ingredienser**

5 dl sødmælk

6 æggeblommer

160 sukker (hvoraf noget kan erstattes af vaniljesukker)

30 gram majsmel/majsstivelse

**Opskrift**

Bring mælken i kog mens blommer og sukker piskes hvide. Hvis massen skal
smages til med fx kakao, samles dette med de færdigpiskede blommer. Hæld
majsstivelsen over de hvide blommer, og pisk den varme mælk ind i
massen. Hæld æggemassen tilbage i en gryde, og kog under omrøring indtil
cremen er tyknet og kogt igennem. Passér eventuelt gennem en sigte, og
sæt på køl med film lagt på cremen, så der ikke dannes skind.

## Chokolademousse

*Til 2-3 personer*

**Ingredienser**

75 gram chokolade (70-80 %)

2 bægre pasteuriserede æggehvider

2 strøgne spsk. sukker

75 gram piskefløde

Citronsaft

**Opskrift**

Smelt chokoladen i en varmefast skål sat over en gryde med simrende
vand. Imens piskes æggehviderne til en fransk marengsmasse, ved først at
piske hviderne let luftige med nogle dråber citronsaft. Citronsaften
hjælper til at holde hviderne samlet mens de piskes. Når hviderne
begynder at blive luftige, kommes sukkeret i gradvist, mens der fortsat
piskes. Pisk indtil hviderne er stive og blanke. Sæt til side. Når
chokoladen er smeltet, tages den af varmen, og køles ned til mellem 35
og 40 grader. Imens piskes fløden indtil den tykner let, uden dog at
danne skum. Når chokoladen er kølet, blandes den med piskefløden til en
ganache. Kom derefter en tredjedel af æggehviderne i ganachen, og bland
sammen. Fold forsigtigt resten af æggehviderne i for at bevare så meget
luft i moussen som muligt. Dette gøres ved at køre en dejskraber i
halvcirkler langs skålens kant og ind under moussen, mens skålens
roteres med den anden hånd. Kom moussen i serveringsglas, og derefter på
køl i 3-6 timer, dækket af køkkenfilm.

*Note: Kvaliteten af moussen vil i det store og hele afhænge af
kvaliteten af den chokolade, der bruges.*

## Clafoutis

*Til 8 personer*

**Ingredienser**

400-450 gram udstenede kirsebær

2 æg

70-80 gram mel

50 gram sukker

10 gram vaniljesukker

300 ml. sødmælk

20 gram smør, plus ekstra til smøring

**Opskrift**

Smelt smørret over lav varme. Pisk æg og sukker sammen, og bland med
melet. Pisk gradvist mælken i dejen for at undgå klumper, og tilsæt til
sidst det smeltede smør. Lad dejen hvile på køl en halv time. Smør en 26
cm tærteform, og dæk med udstenede kirsebær i ét lag. Hæld dejen over
kirsebærrene, og ryst tærteformen let for at sikre at dejen dækker
formen jævnt. Bag i 45-60 minutter ved 180 grader varmluft, med
tærtefadet sat midt i ovnen, indtil clafoutisen er gylden. Servér lun,
eventuelt drysset let med sukker.

*Note: Clafoutis kan også laves med andre frugter, såsom udstenede
blommer og mirabeller. Justér mængden af mel afhængigt af, hvor
saftholdig frugten er.*

## Pandekager

*Til 2 personer*

**Ingredienser**

40 gram hvedemel

2 æg

2-3 tsk. smør

330 ml. sødmælk

Sukker

Salt

**Opskrift**

Halvdelen af smørret kommes på en pande over medium varme, hvor det
brunes til en nøddebrun farve. Dernæst tages panden af varmen, og det
resterende smør kommes ved, så det smelter. Pisk æggene sammen i en
skål, kom hvedemelet ved, og pisk det sammen med æggene. Kom så mælken i
gradvist, mens der fortsat røres. Det er vigtigt, at mælken kommes i
gradvist, så dejen røres glat og fri for klumper, før den bliver for
tynd. Hæld til sidst det varme smør i under fortsat omrøring, og kom et
lille nip salt og et stort nip sukker ved. Lad dejen stå på køl en halv
times tid før den bruges.

Når al mælken er tilsat, kan dejen umiddelbart virke meget tynd. Den vil
tykne op mens hviler på køl, men hvis man er usikker på konsistensen,
kan man holde igen med mælken og justere konsistensen, når dejen har
hvilet.

Fordi der er smør i dejen, kan pandekagerne laves direkte på en
slip-let-pande (med intakt belægning) uden brug af yderligere fedtstof.
Varm panden op over medium varme, og hæld dejen på med en kop eller ske,
hvor mængden akkurat dækker panden i et tyndt lag. Steg pandekagen
indtil oversiden begynder at virke tilberedt, vend, og steg yderligere i
et halvt minuts tid indtil begge sider er gyldenbrune. Sæt pandekagen
til side på en tallerken med et stykke folie lagt løst over.

## Chokoladekage

*Til 8 personer*

**Ingredienser**

100 gram blødt usaltet smør

160 gram sukker

160 gram 70-80 % chokolade

133 gram marcipan

4 æg

**Opskrift**

Tag en 18 cm springform, beklæd bunden med et tilskåret stykke madpapir,
og smør hele formen grundigt med smør. Forvarm en ovn til 180 grader
uden varmluft. Smelt chokoladen i en varmefast skål sat i en gryde med
simrende vand, uden at skålen er i kontakt med vandet. Bland det bløde
smør, sukkeret og marcipanen i en røremaskine på medium hastighed indtil
blandingen er cremet. Kom den smeltede chokolade ved, og øg hastigheden
en anelse, før æggene kommes i ét ad gangen. Når blandingen er en glat
og homogen masse, kommes den i en smurt springform, og bages i cirka 50
minutter i midten af den forvarmede ovn. Kagen er færdig, når en
kagetester eller kødnål kan stikkes gennem midten af kagen uden at
kagedej hænger ved. Lad kagen køle i springformen, før den tages ud.

*Note: Kagen er meget rig, så servér den gerne med noget frisk,
eventuelt frisk frugt eller en sorbet.*

*\
*

## Bananbrød

*Til 8 personer*

**Ingredienser**

285 gram mel

130 gram sukker

110 gram smør

1 tsk. natron

¼ tsk. salt

1 tsk. vaniljesukker

2 æg

4 modne bananer

90 gram kærnemælk eller kefir

**Opskrift**

Forvarm en ovn på 160 grader varmluft. Tag halvdelen af smørret fra, og
brun det på en pande over medium varme. Hæld det i en skål, og lad det
køle ned til stuetemperatur. Lad ligeledes det resterende smør komme op
til stuetemperatur. Mos bananerne til en glat mos. Rør smør og sukker
sammen til en ensartet masse, og pisk derefter sammen med æggene,
banamosen og kærnemælken. I en skål blandes mel, vaniljesukker, salt og
natron. Bland gradvist de tørre ingredienser med de våde under omrøring,
eventuelt på maskine på medium hastighed. Miks dejen indtil den netop er
samlet, kom i en smurt form, og bag cirka i en time i midten af ovnen,
eller indtil den er gylden og en kagetester kommer ren ud, når den
stikkes i. Hvis toppen er gylden før brødet er færdigtilberedt, bages
det færdigt uden varmluft.

## Apple crumble 

*Til 8 personer*

**Ingredienser**

6 store, let syrlige og faste æbler

100 gram hvedemel

50 gram sukker

40 gram brun farin

75 gram saltet smør

¼ tsk. vaniljesukker

¼ tsk. kanel

Citronsaft

Sukker

Koldt vand

**Opskrift**

Formvarm en ovn til 175 grader varmluft. Skær æblerne i ensartede små
stykker, og smag til med vaniljesukker, sukker, citronsaft og kanel
efter behov. Hvis æblerne er søde i sig selv, kan sukkeret med fordel
udelades, men en anelse citronsaft er godt for at løfte smagen, samt for
at undgå oxidering. Skær smørret i tern, og sæt det på frys i 10
minutters tid. Bland mel, sukker og farin i en røreskål. Pisk de tørre
ingredienser sammen for at undgå klumper, og gnid så det kolde smør ud i
melet med fingerspidserne, indtil der ikke længere er synlige klumper af
smør. Blandingen skal være tør, men stadig hænge sammen. Hvis blandingen
er for sandet i teksturen, kan den samles med lidt koldt vand. Dæk
bunden af et lille ovnfast fad med æblerne, og kom derefter crumblen
ovenpå. For at få mere tekstur i crumblen, kan man tage en lille
håndfuld op og klemme sammen, før den brækkes op i uens stykker og
fordeles over æblerne. Bag i midten af ovnen indtil toppen er gylden og
sprød, cirka 1 time.

*Note: Ved meget bagværk er det vigtigt at følge opskriften nøjagtigt.
Ved en crumble kan man imidlertid improvisere meget og stadig få et godt
resultat. Man kan for eksempel tilføje 50 gram havregryn, og så bare
justere konsistensen med lidt vand, hvis blandingen bliver for tør.*

*\
*
